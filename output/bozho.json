[
    {
        "headline":"Какво ще се промени с нови избори?",
        "date":"2021-05-05T11:53:29+00:00",
        "content":"\n\nАргументът „защо пак нови избори, нищо няма да се промени“ се среща често. Срещаше се и 2013г, когато протестирахме срещу кабинета на БСП и ДПС. И в двата случая, това е аргумент на тези, които се притесняват от избори. И е неверен по няколко причини.\n\nВече е ясно, че ГЕРБ няма да управлява – на предишните избори не беше ясно – много хора мислеха, че ще има пак някой трик, някое тайно съглашение по нощите и че щяхме да осъмнем с кабинет Борисов 4 или в най-добрия случай ГЕРБ 4 с Борисов, раздаващ задачи от „зайчарника“. Партиите в парламента удържаха обещанието си и без да формират управленска коалиция помежду си, не дадоха власт на ГЕРБ. Това е много значително, защото хората, които гласуват по принцип за победителя и\/или за това да има управление, вече нямат причина да гласуват за ГЕРБ, защото те са в изолация и е ясно, че няма да управляват. Това води със себе си освен директно загубените гласове, и косвено загубените от корпоративните мрежи, които са чакали държавни пари по линия на управлението и затова са насочвали ресурс към ГЕРБ – ако те нямат такива гаранции, няма причина да наливат контролираните от тях гласове в празната каца на ГЕРБ. Не казвам, че ще мигрират към други партии, но може да се снишат.\nОпозиционните партии показаха принципност и конструктивност – Демократична България, Има такъв народ и Изправи се! показаха, че макар да имат фундаментални различия по много теми, могат да бъдат конструктивни по общи цели (т.нар. „тематични мнозинства“) и че не ги влече управлението на всяка цена. При ДБ и ИТН (слагам ДБ на първо място, защото съм част от тази коалиция) това според мен ще донесе допълнителни гласове. ИСМВ имат проблеми с кохерентността на групата си, които могат да нулират позитивите от тези няколко седмици.\nПромените в Избирателния кодекс ще донесат макар и малка промяна на баланса – към по-честни избори. Повече хора ще имат достъп до това да упражняват правото си на глас (дали в чужбина или след улеснена регистрация по настоящ адрес), а новата ЦИК няма да саботира изборния процес като предходната. Ще отпаднат и изкривяванията, получени заради недействителни бюлетини (дали нарочно направени невалидни или заради леко излизане на химикала от квадратчето). Ще отпаднат грешките при броенето. Няма да могат да бъдат снимани бюлетини и разнасяни бюлетини в „българска нишка“, така че тези, с купен и контролиран вот ще имат теоретичната възможност да го упражнят по-свободно. Всичко това на куп не е фундаментална разлика, защото изборните правила и механики сами по себе си не променят значително нещата, но разлика ще има и тя ще е към по-добро. Към изборния процес добавяме и факта, че вече новите партии ще имат представители в секционните комисии навсякъде и ще могат не просто като наблюдатели и застъпници да гарантират за честността на изборите.\nСлужебният кабинет ще бъде фактор. Не бих възлагал големи надежди който и да е служебен кабинет да свърши твърде много неща, но е ясно настроението на Радев за възпиране на инструментите на ГЕРБ – дори ако МВР си свърши работата и реално противодейства на купуването на гласове, ще е достатъчна промяна. А има хипотетична възможност да направи и повече от това.\nЛетният сезон – избори през лятото и след дълга пандемична зима няма начин да не се отрази на активността. Как ще се разпредели този ефект по различните партии ще видим, но със сигурност за немалко хора финалът на европейското първенство по футбол, гледан с бира на морето, ще е по-интересен от изборна нощ със скучни анализатори. Но от партиите зависи да покажат, че гласуването на тези избори ще бъде дори по-важно от на предходните.\n\nКакви ще бъдат резултатите – не мога да предскажа. Бих допуснал спад при ГЕРБ, покачване при Демократична България и Има такъв народ. Разбира се, това зависи от работата в кампанията – няма нищо дадено и гарантирано. Обединение на патриотичните останки, което обаче далеч не им гарантира прескачане на бариерата. Дали ще може да се сформира управление и какво ще бъде то е твърде рано да се каже, но в тази кампания партиите ще трябва да покажат готовността си да управляват и яснота на управленската си визия. И от това ще зависи колко точно ръст ще имат и колко точно ще отслабне ГЕРБ. \nНо резултатът от следващите избори ще бъде различен, ще доведе до различна конфигурация и различни възможности за управление. Какви ще бъдат те – ще кажат избирателите.\nTweetShare\n\n\n\n\nВсичко \n\n\n",
        "comment-author":"\n Константин каза: ",
        "comment-text":"\nМисля, че си много обран по отношение на корпоративния вот, купените гласове и измамите, които формират гласа на ГЕРБ. Ако изборния процес наистина се контролира и Е честен, то ГРОБ ще са поне на метър под земята, където им е мястото.\n"
    },
    {
        "headline":"Кратък наръчник на законодателя",
        "date":"2021-04-09T12:59:57+00:00",
        "content":"\n\nЦИК обяви кои ще са новите депутати. Аз не съм между тях, но искам и тук, както във Фейсбук, да благодаря на всички гласували за мен – макар да нямам депутатска карта, можете да ме считате за депутат, а с експертизата си ще помагам на парламентарната група. \nИ именно от тази гледна точка ми се щеше най-накрая де публикувам нещо, което отдавна ми се струва важно – кратък списък с добри законодателни практики, основно с оглед на електронното управление, но не само. Защо аз, без нито един ден като депутат, мога да говоря за законодателство? Ами написал съм немалко законодателни изменения, а и подзаконови актове. Но по-важното – следя кои са нормативните пречки пред въвеждането на електронно управление и те с както в стари закони, така и в нови, защото просто депутатите невинаги си дават сметка какви са практическите последствия от гласуваните текстове.\nТакава публикация има на пръв поглед твърдя тясна аудитория, но качеството на законодателството е тема от широк интерес, която дори сме обсъждали с избиратели и заинтересовани групи в предизборната кампания. Така че ето кратък списък с добри практики:\n\nНе трябва да се въвеждат изисквания за удостоверения – законите създават права и задължения. Когато в закон пише „заявителят представя удостоверение за Х“, то задължението за това е негово. Администрацията може да приложи Закона за електронното управление и вместо да го иска от гражданина, да го събере служебно и да му го представи за потвърждение, но това е заобиколен начин да се изпълни законовото изискване, и поради това не много го правят – а всеки закон се явява специален спрямо Закона за електронното управление и администрацията казва „ами то може в ЗЕУ да пише, че трябва да съберем служебно, ама в НАШИЯ закон пише вие да го представите“. Затова удостоверяването на обстоятелства трябва да е задължение на администрацията, напр. „органът по чл. ХХ установява наличието на следните обстоятелства“. Това оставя възможност все пак за изискване на удостоверение в подзаконовата нормативна уредба, ако такова не може да бъде събрано служебно или авотматизирано, но задължението да разбере дали заявителят отговаря на всички условия е на администрацията\nБез декларации за служебно проверими обстоятелства – като алтернатива на удостоверенията се използват декларациите – заявителят декларира, че нещо е така, както пише в закона, но ако то се окаже иначе, той носи отговорност за деклариране на неистина (по чл. 313 от Наказателния кодекс). Има немалко дела за това – част от тях се разминават с административна санкция (НК позволява това), но това не значи, че е приятно. Другият минус на тези декларации е, че правят заявяването на услугите по-сложно – освен заявление трябва да се попълват по няколко декларации „по образец“. Нерядко законите (и съответно администрацията) ни кара да декларираме данни, с които администрацията разполага. Къде точно е границата между служебното събиране и декларирането не е очевидно, но ако нещо е толкова значимо, че да бъде законово изискване, то администрацията трябва да разполага с него в структуриран вид. Разбира се, понякога регистър липсва и декларацията е единственият начин, но това трябва да е само в преходен период – докато се появи такъв електронен регистър.\nМинимизиране на нотариално заверените декларации – декларациите са неудобни, но когато трябва да се разходите до нотариус, това не само ни бави и струва пари, а и чупи възможността за изцяло електронно предоставяне на услугата. Защото документът, който изпращаме, трябва да е сканиран, а не в оригиналния си електронен вид. Още повече, че квалифицираният електронен подпис, поне за някои неща, може да бъде приравнен на нотариално заверен, защото доставчиците на квалифицирани удостоверителни услуги проверяват нашата самоличност като ни издават подписа, а към него съществуват технически гаранции, че не може да бъде копиран и използван от друг. Разбира се, нотариусите няма да останат без работа, но в момента законодателството изисква излишно много нотариални заверки (напр. декларацията по ЗМИП)\nНеобходимо е да се водят електронни регистри – когато се въвежда регистър със закон, той е редно да спазва изискванията на Закона за електронното управление. Макар това да звучи подразбиращо се, то не е така и е нужна изрична препратка към ЗЕУ. Всеки закон урежда реда на водене на своите регистри, но има много общи компоненти, които са съществени и няма нужда да се копират навсякъде – проследимост и история на действията, отворени данни, уникални идентификатори, отворени програмни интерфейси и т.н. Всички тези неща са описани в наредба към ЗЕУ, но рядко се изпълняват, защото липсва връзката между въведения със специален закон регистър и подзаконовата нормативна уредба на ЗЕУ. Затова за всеки нововъведен регистър е добре да има една алинея: „Регистърът по ал. х трябва да отговаря на изискванията на Закона за електронното управление“\nЗадължителна електронна комуникация за големите компании – когато кръгът регулирани от даден закон лица включва големи компании (напр. банки, застрахователи, телекоми), то задълженията за докладване могат и трябва да бъдат само по електронен път. Примерът отново е Законът за мерките срещу изпирането на пари, където има предвидена опция за електронно докладване за съмнителни транзакции от банките към ДАНС, но това не е задължително и съответно тази система не работи ефективно. Банките изпращат писма на хартия, които не е ясно доколко се обработват (имаше такъв казус покрай изтеглена голяма сума от обвиняем). Можем да презюмираме, че компании над определен размер са длъжни да имат адекватен ИТ капацитет.\nБез несвързани изменения с „преходни и заключителни разпоредби“ – един закон може да изменя други закони, когато има логическа връзка между тях – напр. ако изменяш Закона за търговския регистър и регистъра на юридическите лица с нестопанска цел, ако някой друг закон споменава ЗТРРЮЛНЦ, той може да трябва да бъде изменен. Но нерядко депутатите използват този инструмент да правят абсолютно несвързани промени, защото нещо им е хрумнало (или защото трябва да прокарат нещо по-тихичко). Има си процедура за това – нов законопроект. Ако парламентът работи ефективно, може да гледа малки законопроекти отделно.\nБез значителни промени между първо и второ четене – между двете четения депутатите могат да правят предложения за промени в даден законопроект. Това е съвсем естествено, тъй като на първо четене се приема законопроектът „по принцип“, а детайлите му се разглеждат на второ четене. Но съществува практиката след като е приет законопроект по принцип, в него да се направят толкова значителни промени, че принципното съгласие по него вече да не е налице. Напр. с редакция между първо и второ четене не върви да се променят данъчни ставки. Ако някой иска да внася някаква значителна промяна, да се е сетил навреме, когато се вкарват за разглеждане група законопроекти по един закон. Ако му е толкова важно, през председателския съвет да помоли да се изчака малко, докато са му готови измененията. Така е доста по-чисто и честно спрямо избирателите, а и спрямо изискванията за оценка на въздействието.\n\nСписъкът не е изчерпателен и не искам да звучи „наставнически“ (въпреки, че имам някакъв законодателен опит, не се имам за гуру). Но това са неща, които народните представители е добре да имат предвид – като предлагат текстове и като гласуват текстове. По-доброто законодателство зависи от всеки един депутат.\nTweetShare\n\n\n\n\nВсичко \n\n\n\nелектронно управлениезаконодателство \n\n\n",
        "comment-author":"\n Димитър каза: ",
        "comment-text":"\nПодкрепям на 100%. Оформя ти се нещо като при-боно ангажимент да следиш изкъсо работата на колегите си в парламента. Мисля, че е добре да влезеш в повече детайли по отношение на тезата “че компании над определен размер са длъжни да имат адекватен ИТ капацитет”, че ми понамирисва на Н-18 и ме втриса.\n"
    },
    {
        "headline":"Коментари по доклада за съответствие на машините за гласуване",
        "date":"2021-04-02T18:43:20+00:00",
        "content":"\n\nДържавна агенция „Електронно управление“ публикува обобщена версия на доклада за съответствие на машините за гласуване.\nНа първо място – трябва ЦИК да публикува всички протоколи към доклада, а не само тази обща част. Тя оставя много въпроси по детайлите (но все пак е добре, че я има).\nИзвън това, имам следните общи коментари. Някои от тях може би са твърде технически, но ще опитам да дам и разяснения по тях:\n\nПредоставени са три машини. Това е малко, като не става ясно от кои партиди на доставка са били, т.е. дали от всяка доставка има поне по една машина.\nВ доклада пише, че „За цялостното произвеждане  на изборен процес чрез ТУМГ  се използват   допълнителни  инструменти  създаването  на Image и  инсталирането  на операционната система и приложния софтуер.“ – т.е. за всеки избор има отделен image на операционната система плюс приложния софтуер. Според мен е по-добре да има един image на операционната система, а изборите да се конфигурират на приложно ниво. Иначе стои възможността изискванията към операционната система, които според доклада са спазени, да не бъдат спазени при друг image\nПише също така, че „Операционната система, инсталирана в основната памет на ТУМГ, има вградена функция, която при всяко зареждане, изчислява контролна сума (”хеш”). Този „хеш“ се визуализира на екрана със системна информация и се  отпечатва  върху  служебните  разписки.  Чрез  проверка  за  съвпадение  с предварително изчисления „хеш“ на компонентите подготвени за инсталиране в ТУМГ се удостоверява и може да се гарантира автентичността на инсталирания в основната памет на ТУМГ базов и потребителски  софтуер;“ – това е много важно. Всички застъпници и наблюдатели трябва да поискат от секционните избирателни комисии тази разписка и да яснимат, за да се установи дали всички машини имат идентичен хеш (както се очаква в рамките на един избор). Друг коментар тук е, че не трябва да се разчита на вградената функционалност за изчисляване на хеша, защото тя може да бъде подменена и да визуализира не реалния, а избран хеш. Т.е. трябва при предварителен и последващ одит да се използва външен механизъм за това (поне върху артефактите на приложния софтуер)\nДокладът казва и следното: „Промените в „образа“ (дизайна)на бюлетината се реализират чрез промени в изходния код на приложението. При произвеждане на нови избори, в които се налага промяна в „образа“ на  бюлетината,  е  необходимо  препрограмиране,  компилиране  и  нова инсталация на приложния софтуер в ТУМГ“ – това е много странно решение. Дизайн трябва да може да се реализира чрез шаблони, които да се настройват, вместо да се компилира наново цялото приложение за гласуване. Компилирането наново означава, че освен дизайна, някой може да промени и функционалност по отчитането. \nДанните и номенклатурите за съответния избор се зареждат чрез USB флаш памет на всяка машина. Прозрачността на този процес не е описана в изборния кодекс, а би следвало съдържанието на тази флаш памет да бъде гарантирано (подписано), и публикувано предварително.\nДокладът отбелязва, че „При  невъзможност  имената  на  партиите  и  кандидатите,  да  бъдат визуализирани  на  един  екран,  бюлетината  се  извежда  на  няколко последователни екрана и преминаването към всеки от тях се извършва с бутони;“ – това е потенциален проблем за партии с по-задни номера. „Моята партия я няма тука“ е нещо, което хора могат да си кажат, докато опитват да гласуват. Не казвам, че е лесно да се направи интерфейсът така, че хем да е идентичен с хартиената бюлетина, хем да не крие част от партиите\/коалициите, и този проблем е отчасти заложен от самия Изборен кодекс, но трябва да се отбележи.\nПротоколът се записва на файл на флашката и се подписва електронно. Докладът, обаче, не казва с какъв частен ключ се случва това и как се управлява той, съответно къде се съхраняват публичните ключове. Дали има един ключ за всички машини или се генерира отделен ключ за всяка? Използват ли се смарткартите на СИК-овете или се съхранява отделно, и ако да – това място защитено ли е от изтичане (съответно от възможността някой да вземе ключа и да подпише нов, фалшифициран протокол). В техническата спецификация се говори за генериране на ключове, но от доклада не става ясно как машините поддържат описания там процес.\nТехническата спецификация изисква покритие с автоматизирани тестове на поне 70%. Това не е установено от доклада, макар че изглежда, че достъп до изходния код е бил предоставен\nВ доклада много бегло се споменава как е протекъл анализа на изходния код, както и откриването на уязвимости – не се посочва дали са сравнявани наличните компоненти с бази данни от уязвимости (NVD\/CVE). Не изглежда да е прилаган статичен анализ на кода за откриване на уязвимости (SAST)\nУстановена е липса на ПИН пликове – това не е драматично и не е част от машините, но изпълнителят трябва да го предостави в изборния ден. Наблюдателите и застъпниците е добре да следят дали такива пликове са налични.\nСледният сценарий не е изпълнен: „Тестване на модула за валидация и обобщаване на контролни записки, както и проверка на съдържанието на ЗТУ и основната памет на дефектирала машина –чрез устройството за четена на 2D бар кода“, защото от ЦИК не са предоставили необходими документи. Това е притеснително, защото проверката на съдържанието е важно за интегритета на машинния протокол\nВ техническата спецификация има изискване системната информация да бъде електронно подписана. От докладът не става ясно дали това е така.\n„Всеки запис е в отделен файл, със случайно генерирано име, а всички файлове имат една и съща дата и час.“ – имената вероятно зависят от текущото време, което се използва за генератора на случайни числа (съответно имена). Не изглежда да е направен анализ дали може от имената да се извлече поредността. Това е сложна задача и може би не попада в обхвата на такъв доклад, но в дългосрочен план тази функционалност трябва да се прегледа.\nСпоменава се, че дисковите дялове са криптирани, но не се казва с какъв ключ и дали е full disk encryption, както пише в техническата спецификация. Може би в протоколите има повече детайли.\n\nСъс сигурност е редно да бъдат публикувани детайлните протоколи. Редно и поне след изборите да бъде даден достъп на външни експерти да разгледат машините. Редно е ЦИК да предостави достъп до данните от флашките, както и наблюдателите и застъпници да снимат разписките със служебна информация.\nДали машините са сигурни или не, не мога да кажа. Докладът е позитивен, но също така поставя въпроси. Машините все още са черни кутии за избирателите и това трябва да се промени. \nTweetShare\n\n\n\n\nВсичко \n\n\n\nизборен кодексмашинно гласуване \n\n\n",
        "comment-author":null,
        "comment-text":null
    },
    {
        "headline":"За трите папки – съдебна реформа, изборна реформа, модернизация",
        "date":"2021-03-28T12:03:34+00:00",
        "content":"\n\nВ петък в Панорама Христо Иванов показа три папки, пълни със законопроекти. В едната – за съдебна реформа (вкл. изменение на конституцията), реформа на регулаторите и лустрация. Във втората – за промени в изборните правила, за да не гледаме пак този хаос, който се развива в момента. И третата – за модернизация и електронно управление.\nДемократична България ще внесе тези законопроекти на първия ден на следващото народно събрание. Без забавяне, без „да видим“, без „експертите трябва да кажат“. Експертите вече са казали – експертите са в листите и са подготвили тези законопроекти.\nУчаствал съм в подготовката на някои от тях и ще споделя малко повече информация. Те са директно следствие от предизборната програма и са един от инструментите за нейното реализиране. \nПредлагаме изменения, с които:\n\nадминистрацията да няма повече оправдания, че „нашият закон е специален и не можем да предоставим услугата по електронен път или да съберем удостоверението по служебен път“ (това, за което бях писал преди време – отпадането на удостоверенията)\nда електронизираме на практика всички регистри чрез централизирана система за управление на регистри, така че създаването на нов електронен регистър да отнема часове, а не години, и да има възможност за интеграции, отворени данни, проследимост. (миграцията на исторически данни ще последва това). Тази стъпка също е ключова за отпадане на удостоверенията и административната тежест.\nгражданите да могат да заявяват услуги не само с квалифициран електронен подпис. Тази опция вече съществува частично (въведена на база на мое предложение преди 5 години), но трябва да бъде пояснена и разширена.\nда уредим отношенията на държавата със системния интегратор, а не както сега „всеки възлага всичко на Информационно обслужване без обществена поръчка“. Това включва каталог на услугите, пълна прозрачност на възлаганията, отчетност, и премахване на (де факто) законово гарантирания монопол.\nда премахнем някои дребни на пръв поглед проблеми и анахронизми, като синия талон (към шофьорската книжка), като хартиената трудова книжка, като нуждата от изрично заявяване на EORI номер за освобождаване на дребни пратки от извън ЕС, като защитата на данните, събирани от камерите на АПИ, и др.\n\nТова са част от нещата, които са готови за внасяне на първия ден. Няма да са единствените, но ако една политическа сила има ясна представа как иска да управлява и какви реформи да прави, трябва да има такава готовност. Другото са общи приказки.\nИ пак ще кажа – електронното управление е само инструмент за това всички сектори да станат по-ефективни, по-прозрачни, по-малко корумпирани. И затова е един от стълбовете, една от папките.\nИзборните правила – дистанционно гласуване, район „чужбина“, гласуване по настоящ адрес по подразбиране, одит и прозрачност на машинното, видеонаблюдение и т.н. са с цел всички промени, прокарвани от следващи парламенти, да се позлват с доверие. Защото доверието в изборния процес се отразява върху доверието в институциите и съответно върху тяхната легитимност.\nКонституционните изменения за реформа на прокуратурата, обаче, са най-важни – от тях зависи дали в България ще се упражнява власт, произтичаща от гласа на обществото, а не както досега –  произтичаща от „едни други сгради“. А това променя нещата коренно.\nПътят ще е дълъг, но започва на 4-ти април. С номер 11.\nTweetShare\n\n\n\n\nВсичко \n\n\n\nдемократична българияелектронно управлениеизбори \n\n\n",
        "comment-author":null,
        "comment-text":null
    },
    {
        "headline":"Избирателния права и гражданска регистрация",
        "date":"2021-03-25T06:33:57+00:00",
        "content":"\n\nМного хора изпитват затруднение да гласуват, защото не живеят на постоянния си адрес. Изисква се заявление до общината. Някои не живеят и на настоящия си, защото не са го променили. Но в COVID ситуация, под карантина, не могат и да се приберат, а не могат да заявят мобилна секция. Доста хора все пак пътуват, за да гласуват.\nВсичко това не са проблеми само на Изборния кодекс, но и на гражданска регистрация. Но всъщност произтичат (частично) от изборните правила.\nТрудно и неприятно е да си смениш настоящия адрес, когато отидеш в друг град и живееш под наем. Трябва да ходиш в общината, с хазяина, или пък да вземеш нотариално заверено пълномощно. Окей, не е чак толкова трудно – правил съм го – но явно не е достатъчно безпроблемно. Или хората не знаят, че имат такова задължение, защото няма почти никакъв контрол (а и как да има..)\nНякои хазяи отказват да регистрират наемателите, защото искат да избягват плащането на данъци (не че регистрацията автоматично значи данък, но ги излага на риск).\nБългарите в чужбина също са в подобна ситуация – не са обявили настоящ адрес в чужбина, защото като емигрираш, последното, за което си мислиш, е как да уведомиш общината къде отиваш.\nРегистрациите по настоящ адрес имат разни ограничения, които произтичат пък от изборни манипулации – преди години бяхме правили анализ и се оказа, че много хора биват ‘премествани’ в малки общини 6 месеца преди местни избори, за да наклонят везните за определени партии. Тогава прокуратурата трябваше да св заеме с кметовете, които са разрешили нарушения (регистриране на много хора на един адрес), но най-много да са останали дела на трупчета за бъдещ шантаж. \nВ същото време (на практика) пък липсва процедура за отписване на хора, когато някога са били регистрирани в твой имот. Хора не могат да регистрират децата си, защото някой наемател от преди десет години не се е дерегистрирал от същия адрес.\nДори да оставим настрана по-радикалната ми идея постоянният адрес изобщо да отпадне и да остане само настоящият (а в личната карта да не пише адрес, както е в много европейски държави), нещо трябва да се направи за гражданската регистрация. Ето няколко мерки, които биха помогнали:\n\nобмисляне на вариант избирателните списъци да се изготвят по настоящ адрес, вместо по постоянен. Все пак си казал на държавата „аз живея тук“, защо трябва изрично да ѝ казваш „ама искам и тук да гласувам“\nнов, съвременен регистър на ГРАО – такъв трябваше да има вече, но ГРАО отказват. \nелектронна идентификация и промяна на адрес онлайн – трябва да е наистина лесно дс си смениш адреса. В момента има такава услуга, но трябваше да проведа телефонен разговор с цитиране на членове и алинеи, за да бъде реално изпълнена. И е нужен КЕП. Никой няма да си вземе КЕП, за да каже на държавата къде живее\nотпадане на нуждата от съгласие или нотариално заверена декларация от собственика, но добавяне на лесен начин за дерегистрация. Все пак изискване на договор за наем\nоценка на приходите в бюджета и обмисляне на отпадане на данъка за наем, когато едно лице дава под наем едно жилище (т.е. не е бизнес или основен източник на доходи). Така нежеланието за регистриране на наематели ще спадне, а коректната и пълна информация в регистъра на населението е по-важна от 1-2 милиона приходи в бюджета (спекулирам с числото, трябва да се провери)\nавтоматично изчисление на ограниченията за брой хора на един адрес (с цел предотвратяване на изборни измами).\n\nГражданската регистрация е важна за избирателните права, но и за доста други неща. А електронното управление и тук е инструмент за подобряване на картината.\nРазбира се, това минава през вкарване на адекватни хора в парламента. На 4-ти април с #11.\nTweetShare\n\n\n\n\nВсичко \n\n\n\nелекетронно управлениеизборинастоящ адрес \n\n\n",
        "comment-author":null,
        "comment-text":null
    },
    {
        "headline":"Защо съм кандидат за народен представител",
        "date":"2021-03-06T18:54:37+00:00",
        "content":"\n\nНа 4-ти април са може би най-важните парламентарни избори в последните 20 години. По много причини, които няма да анализирам в детайли, но както писах през лятото, акцията на Христо Иванов в Росенец и последващото освобождаване на плажа, осветиха много скрити зависимости и поставиха мрежата от хора, които за кратко често наричаме „задкулисие“, в положение да трябва да се прегрупират. На тези избори ще стане ясно дали са успели и съответно дали ни предстои нова серия управления, които не произтичат от гласа на хората, а от това за кого главният прокурор има папки в чекмеджето и кой контролира главния прокурор.\nНе е тайна, че съм част от Да, България от самото начало – от инициативния комитет и учредяването на партията, до ден днешен. До момента, обаче, не съм бил кандидат – нито на парламентарните избори 2017г, нито на европейските, нито на местните. Заради бизнес, семейство, предпазливост. На тези парламентарни избори, обаче, не мога да си позволя да стоя отстрани. И не че през цялото това време не съм помагал експертно и комуникационно, но сега е различно.\nСега е нужно да изляза и да застана с името и с идеите си пред гражданите. Не просто в социалните мрежи, в блога и в някое интервю, а в листата. За да няма съмнение, че нещата са много сериозни и много важни.\nАз съм експерт. Но както разбрах от опит – с експертиза промените, които искам, могат да стигнат само донякъде, но не и да бъдат завършени, не и да бъдат устойчиви. Да, участвах в промяната на редица закони, подготвих две изцяло нови наредби, писах стратегически документи, проектни предложения, отварях ключови масиви данни (като обществени поръчки и Търговски регистър). Но това не беше достатъчно. Защото в Народното събрание нямаше никой, на който да му дреме за това. Смятам, че експертиза като моята е безкрайно нужна, за да се случи електронното управление и произтичащите от него ползи във всички сектори, включително за борбата с корупцията, но тя е безполезна без политическа „ракета-носител“.\nА електронното управление не е самоцел. То е инструмент – за по-ефективна и прозрачна държава, по-малко корупция и в крайна сметка – по-добро качество на живот. И е част от каузата, която са Да, България и Демократична България. \nБаба ми (Бог да я прости) казваше „с всичко, което искаш се занимавай, само не с политика – тя е много мръсна работа“. И баба ми беше права – мръсна работа е. Но политиката е мръсна работа отчасти защото с нея се занимават „мръсни“ хора. И ще продължи да бъде такава, ако останалите стоим отстрани. С риск да прозвучи нескромно, иска ми се да бъда позитивен пример. И се радвам, че съм заобиколен в листите от други такива позитивни примери.\nНа осмо място съм в листата на Демократична България в 23-ти МИР (София). Предвид, че това място по подразбиране не е избираемо, може отстрани да изглежда, че съм „използван“ или че съм „пълнеж“. Не се чувствам така и влизането в тази листа на това място е мое, осъзнато решение. Да, при настоящите социологически данни не изглежда, че Демократична България ще събере достатъчно гласове, за да вкара 8 души от този район. \nНо с участието си в листата искам да дам ясен сигнал, че парламентарната група ще може да разчита на мен и че електронното управление ще ѝ бъде приоритет. Затова са листите – те не са просто хората, които ще влязат, а и хората, които публично са се ангажирали с дадена политика. Пред мен в листата от Да, България са Антоанета Цонева и Надежда Йорданова – именно хората, с които в последните четири години съм работил по всеки законопроект и всяка позиция на тема е-управление. Така че нямам съмнение, че те ще са проводници на тези политики, с пълната ми подкрепа.\nПрограмата на Демократична България за Електронно управление и модернизация на администрацията вече е публикувана. Участвал съм активно в нейното писане, смятам я за реалистична, а много от нещата могат да бъдат придвижени напред както в управление, така и в опозиция.\nОсъзнавам и рисковете – макар и осми, кафявите медии ще търсят всяка възможност да изсипят кал върху мен (и върху останалите в листата). Знам, че в следващия месец ще спя по-малко. Осъзнавам и че макар бизнесът ми да е насочен основно към чужбина, публичното обвързване с политическа партия може да доведе до повдигане на вежди у някой партньор или клиент. Но безрискови решения в тоя живот няма, важното е рисковете да са осъзнати.\nИскам да благодаря предварително на всички за подкрепата и доверието, за търпението и разбирането. Знаете, че чрез мен ще имате де факто човек в парламента. Но по-важното – че давате гласа си за листа, чрез която България да стане по-добро място. Чрез силен политически натиск за съдебна реформа и модернизация ще можем да реализираме потенциала си като държава. Избрал съм да живея тук с този аргумент и именно затова толкова ми допада предизборният ни слоган – България може много повече!\nTweetShare\n\n\n\n\nВсичко \n\n\n",
        "comment-author":[
            "\n Калин Георгиев каза: ",
            "\n Калин Савов каза: ",
            "\n Вихър Иванов каза: ",
            "\n Диана Янчева каза: "
        ],
        "comment-text":[
            "\nУспех! Аз пък ще гласувам с преференция за Вас!\n",
            "\nПоздравления за решението и за всичко което првите. Само активно участие в политиката може да доведе до така нужните и очаквани промени, а точно сега България има остра нужда в парламента да влезнат и професионалисти и достойни, честни и морални хора. Успех!\n",
            "\nПоздравление за решението. Желая успех на предстоящите избори.\n",
            "\nБраво! Българският парламент отдавна има нужда от млади, необременени и морално чисти хора, с ясна визия за бъдещето и начините за постигането й! Успех!\n"
        ]
    },
    {
        "headline":"Чиповете, които държавата ще слага на автомобилите, са грешно решение",
        "date":"2021-02-11T14:55:44+00:00",
        "content":"\n\nИААА (по-известна като ДАИ) ще слага чипове на автомобилите (по-конкретно – чипове в стикерите за технически преглед). Доста притеснителен подход с много проблеми и малко ползи.\nДа започнем от чисто процедурните аспекти – на сайта на ИААА липсва информация за обществено обсъждане по въпроса. Такова има на strategy.bg, но там в мотивите изобщо не се засяга въпроса с чиповете. Това се случило миналата година, но за съжаление разбирам за него чак сега.\nИзмененията в наредбата са с цел маркиране на екологичните показатели на автомобилите, което само по себе си е добре, но не бих реализирал мерките чрез задължителен RFID стикер. В наредбата се говори за „стикер“ и единствено в приложение на края на наредбата става ясно, че ще има чип. Какви са проблемите (и ще извините техническите детайли, но и те са важни)?\n\nВсеки може да прочете поне част от съдържанието на чипа. UHF RFID може да бъде четен на 5-6 метра, но в зависимост от големината може да стигне и до 30, така че със сравнително проста техника всеки може да записва номера на преминаващи автомобили през определени места.\nИзбраният стандарт не е предвиден за такива цели. EPCGlobal е стандарт, с който може да се заменят баркодовете за маркиране на продукти. Той не предвижда криптиране на данните. Според наредбата някои данни в чипа ще се „кодират“, но не казват как. Кодирането е некриптографска трансформация, т.е. не е нужен ключ, за да бъде декодирана записаната информация. Дори да е използван грешния термин, наредбата не казва кой създава и пази ключовете и как. Т.е. на практика дори „кодираните“ данни са достъпни за всички, или поне за „определени хора“. Тези данни включват технически параметри, но и административни такива – регистрационен номер, дата на регистрация, и др. Включва и доста данни, потенциално полезни на автокрадци, например.\nЧетенето на регистрационни номера става с камери, които трябва да са обозначени и са видими на пътя. Четенето на RFID чип става тихомълком и без да разберете, че някой го е прочел.\nОбикновено такива чипове могат да бъдат клонирани (стандартът определя различни възможности за защита, но наредбата не казва какъв ще бъде използван). Т.е. на черния пазар ще тръгнат фалшиви чипове.\nНе се предвижда нищо за екраниране на чипа или за неговото повреждане. Т.е. съвсем спокойно в един момент половината чипове в стикерите могат да спрат да работят.\nСпоред изпълнителния директор на агенцията (който преди това работеше в КАТ и има репутация на добър професионалист), в чипа ще има данни за собственика на автомобила, а не само технически параметри на автомобила. Това би било безкрайно притеснително, но според наредбата не е вярно. Та г-н Рановски ли бърка, медиите ли са предали грешно думите му, или ИААА планира да сложи лични данни?\nНяма нужда от това. Информацията за екологичния клас и останалите технически параметри трябва да се намира в централизирана база данни, а не да се размотава по чипове. Органите, на които им е нужна, ще могат да си я набавят по регистрационен номер на автомобила (чрез ръчно въвеждане или чрез автоматична проверка чрез камери), като за това ще остават необходимите следи, предпазващи от злоупотреби. Ако някоя община иска да контролира допустимите автомобили в дни с повишено замърсяване, да направи това с камери, а не с четци за чипове.\n\nСмятам, че избраното решение е необмислено, грешно, потенциално скъпо, със спорна сигурност, криещо рискове от нерегламентирано следене (както от частни лица, така и от държавни органи), подлежащо на манипулации и излишно.\nTweetShare\n\n\n\n\nВсичко \n\n\n\nтехнически прегледчипове \n\n\n",
        "comment-author":null,
        "comment-text":null
    },
    {
        "headline":"За добрия сън (включително с бебе)",
        "date":"2021-01-31T15:37:16+00:00",
        "content":"\n\nПреди месец Кака Сийка написа 24 съвета за добър сън. С повечето съм съгласен, но имам коментари и добавки. На първо място – сънят е много важен. Много. \nЕто десетина причини, но нещата са още по-критични – хроничното недоспиване има дълготрайно негативно влияние върху мозъка. Така че прочетете тези съвети. Имам следните коментари и добавки от мен:\n\nМедитацията е важна във всички нейни форми, но на мен най-полезното ми е способността да спирам да мисля. Понякога е трудно да заспиш, а мозъкът ти превърта темите от изминалия или от следващия ден. Тогава е най-важно да можеш да се „изключиш“, вместо час по късно още да не си заспал. \nТ.нар. powernap (10-20 минутна, най-често следобедна, дрямка) е много полезен. Вместо следобедно кафе или непродуктивно дремене пред монитора, може да дремнете. На бюрото, дори (а в условия на работа от вкъщи е по-лесно). Културата на работното място е важен аспект тук, защото някъде не е допустимо да си спиш на бюрото, но всъщност дори от гледна точка на работодателя е по-добре да дремнеш 10 минути и да си свеж и продуктивен, отколкото да си полузаспал и нищо да не свършиш.\nНе съм съгласен, че трябва да си направим перфектната спалня – перфектно тъмна, перфектно тиха. Защото така влизаме в сценария „принцесата и граховото зърно“ – всеки път, когато спим на друго място, нещо ни дразни и буди. А се случва да спим у роднини, на хотел, на почивка или в командировка. Да, стаята трябва да е тиха и затъмнена, но не ни трябва „сферичен кон във вакуум“.\nНа студено се спи по-добре. Тук има различни предпочитания, но препоръчителната температура за сън е 18.3 градуса. Това значи, че спокойно може да спите на отворен прозорец през зимата (ако около вас е сравнително тихо). Или поне да намалявате парното.Когато избирате къде да живеете (под наем или в собствено жилище), съобразявайте околния шум – булеварди, нощни заведения, дори съседи. Ако нещо влияе силно негативно на съня, това сваля значително качеството на живот, без значение колко добре е ремонтиран апартаментът. \n„Не бъдете дебел“ не е съвет, с който съм съгласен. Не че не е добре човек да е във форма, но понякога това не е избор, а понякога е следствие, а не причина за лошия сън. А сънна апнея може да има всеки (и на мен ми се случва понякога).\n\nВсичко това е чудесно. Но когато човек има бебе, перфектните условия за сън се разпадат. Ето няколко коментара и по тази тема. \n\nСънят на бебето е пряко свързан със съня на родителите, така че усилията за по-добър сън на бебето са важни. Катя е обобщила всичко, което е прочела по темата, за да подобри съня на Оги, и оттам – нашия. Препоръчвам за четене. За начало – дълги разходки навън, дори през зимата, са полезни за съня на бебето\nПотърсете режим, който работи за вас и не се притеснявайте той да включва сън на дивана. Оги, например, се буди всяка нощ между 1 и 3. След известно време опити да бъде приспан в леглото си, което разсънва и Катя и мен, решихме проблема – аз отивам да спя на един топматрак на дивана в хола, а тя продължава с Оги на спалнята. Така спим от година и нещата са много гладки.\nОставяйте си буфери – понякога бебетата будуват през нощта (на Оги му се случваше редовно). Така че в сметките „как да направя 7-8 часа сън“ ви трябва поне един час буфер.\n\nДали е възможно човек да спи добре с бебе – едва ли, освен с „най-образцовите“ бебета. Но може да минимизира „щетите“ и да направи така, че след година-две да се върне плавно към нормален нощен ритъм. А той е важен и за качеството на живот доста повече от много други неща.\nTweetShare\n\n\n\n\nВсичко \n\n\n\nсън \n\n\n",
        "comment-author":[
            "\n Longanlon каза: ",
            "\n Румяна каза: "
        ],
        "comment-text":[
            "\nтва че най добре се спи на студено е вредна дезинформация измислена от комунистите, за да оправдаят режима на тока и парното\n",
            "\nКолко пъти спиш вкъщи и колко пъти в хотел? Ако имаш възможност вкъщи да спиш по-добре на тъмно и тихо всеки ден, няма значение колко некомфортно ще ти е от време на време в хотела, защото не си „свикнал“. По-добре е да не „свикваш“ с лош сън.\n"
        ]
    },
    {
        "headline":"„Тук не е информация“ като символ",
        "date":"2021-01-12T15:21:46+00:00",
        "content":"\n\n„Тук не е информация“ е едно от първите неща, които идват на ум, когато се заговори за администрацията. Писал съм и преди по въпроса за дизайна на административни услуги (не само електронни, а и присъствени). Преди време направих и „Гугъл на държавната администрация“. Но сега искам да разгледам въпроса от малко по-различен ъгъл.\n„Тук не е информация“ е символ. На това как функционира държавата – от политическото ниво, през административните ръководители до служителите по гишетата.\nЗащо съществува „тук не е информация“? Защото никой ръководител не е сметнал как да е удобно да се получи информация. Никой ръководител не е помислил как да направи използването на услугите лесно. \n„Тук не е информация“ ви казва „Целта не е да си свършите лесно работата, а ние да покрием нормативните изисквания“. „Тук не е информация“ казва „Аз не съм тук да ви помогна, а да си върша моята работа.“ Почти всички системи за електронни услуги следват същата логика – не е целта да е удобно. Достатъчно е в съответсвие с нормативната уредба (да вземем най-развитите услуги на НАП, където дълги години данъчната декларация беше копие на хартиения формуляр, с инструкции откъде кое се пренася и по кой член е дадена кутийка).\nВ реалността охраната е „информация по неволя“. Само че охраната не знае всичко, не е обучена да комуникира с хора. В онлайн реалността няма нужда от информация, защото повечето услуги са толкова непопулярни, че никой не ги ползва (НАП, Агенция по вписванията и още 1-2 институции са изключение, там има и кол център за информация даже).\nТрудно ли е да има „информация“, тази „информация“ да е близо до входа и там да работи човек, който да може да насочва? Не е трудно. Щатовете така или иначе са достатъчно големи, та един човек повече или по-малко е без значение. Спомням си как използвах административна услуга в Холандия. Отидох в общината, питах на информация къде трябва да отида за това, което търсих, те ми казаха и ми дадоха номерче. И толкоз.\nНо достатъчно очевидности – на какво е символ „тук не е информация“? На едновременната невъзможност и нежелание нещата да се правят добре. Достатъчно е да се правят проформа. И това важи както за административните ръководители, така и за политическите ръководители. Отчитат се програми, отчита се нормативно съответствие, отчитат се реформи, отчита се напредък по пътни карти.\nНо като погледнеш какво е отчетено – обикновено изхарчени пари, закупени предмети (или лицензи) и най-много някое проведено обучение. В повечето стратегически документи в държавата (стратегии, пътни карти, екшън планове) твърде рядко има каквито и да било индикатори за успех, а когато такива има, те не са свързани с отчитане на постигнатото, а с отчитане на извършеното. Пренесохме 20 чувала! Само че реално 10 чувала са отишли и после са се върнали. Работа е свършена, резултат няма.\n„Тук не е информация“ е начинът на администрацията да ни каже „ние и нашите административни ръководители сме извършили преките си нормативни изисквания дотолкова, че да не ни съдите, а политическото ни ръководство е заето с кой знае какво“.\nРазбира се, държавата като монополист на административните услуги няма пазарен стимул да ги предоставя по-добре. Затова във всички нормативни изменения, в които съм участвал, е имало компонента „частни субекти да предоставят административни услуги“ (дали през програмни интерфейси или в ролята на посредници). Само че и това не се е случило.\n„Тук не е информация“ е и симптом на политическото ръководство, което е дотолкова неспособно на промени, че не може да постигне неща, които всеки управител на средноголям магазин е постигнал. \nКолкото и да не ми се иска текстът да звучи негативно, това е неизбежно. Само че има как тук да бъде информация. Да има информация. Да бъде удобно.\nДа, изисква правилния начин на мислене и на законодателно ниво, и на ниво подзаконови актове, и а ниво политическо ръководство и на ниво селекция на административни ръководители и на ниво обучение на администрация. И смятам, че е възможно. Защото ако кажем, че е невъзможно „тук не е информация“ да остане в историята, де факто казваме, че като държава сме неспособни да решаваме дори прости проблеми по адекватен начин. А не смятам да се съглася с такава теза.\nСимволът „Тук не е информация“ трябва да бъде унищожен, за да си повярваме, че нещата могат да стават по различен начин.\nTweetShare\n\n\n\n\nВсичко \n\n\n\nадминистрацияелектронно управление \n\n\n",
        "comment-author":null,
        "comment-text":null
    },
    {
        "headline":"2020: Сблъсък на дезинформацията с живота и здравето",
        "date":"2020-12-28T11:41:18+00:00",
        "content":"\n\nЗапочна ваксинирането срещу COVID-19. И това е чудесно, защото има реален шанс след половин година да се върнем към нормален живот. За съжаление, както около самия COVID-19, така и около ваксините, има още една пандемия – пандемията от дезинформация. \nНяма да опитвам да оборвам всички измислици относно COVID-19 ваксините – това вече са го правили много хора с по-подходяща квалификация от мен (биолози, лекари). Накратко – не, във ваксината няма чипове. Не, не се умира от нея. Не, не ни променя ДНК-то. Не, не е направено „много бързо“ (а е стъпила на години изследвания на предишната епидемия с коронавирус в Азия – SARS-CoV-1, както и на MERS в близкия изток). Не, хората, които си слагат ваксина по телевизията не си инжектират вода или глюкоза. И т.н.\nДокато доскоро дезинформацията имаше по-невидими и „подводни“ ефекти, сега вече тя директно се сблъсква с живота и здравето ни. Всички конспиративни теории относно COVID-19 и ваксините повишават риска за всички нас. Ниски нива на ваксиниране ще остави хората, които не могат да се ваксинират по една или друга причина (здравословни) в доста неприятно положение. Други ще умрат, заради привиден „личен избор“, който обаче е тласнат от конспирации и дезинформация. В България извънредната смъртност е рекордна, отчасти заради сложното взаимодействие на политика и конспиративни теории – хем правителството няма доверие, хем напролет трябва да получи гласове от облъчени с конспирации гласоподаватели.\nВинаги е имало слухове, невярващи хора, както и такива, податливи на конспирации. И това е било основно техен проблем. В момента, обаче, мнозинството от хората са бомбардирани и заринати с дезинформация онлайн. А на десетото виждане на поредния абсурд, това става част от информационния фон. \nПо аналогия с вируса – дезинформацията е заразна. Колкото повече хора облъчи и те я споделят\/коментират\/харесат\/препратят, толкова повече хора са изложени на нея. И ако преди 20 години същите тези хора биха се ваксинирали, защото това е научен прогрес, има десетки хиляди тестове и научен консенсус, то днес те ще са видели 5 различни фалшиви новини, повторени по 5 пъти и мозъкът им ще направи връзки, каквито не съществуват.\nДоколкото знам, конспиративността на човешкия мозък е еволюционен страничен ефект – възможността да виждаме опасности дори там, където ги няма, защото в противен случай рискуваме да не ги видим там, където ги има (това в тъмното мечка ли е или просто храст, който се движи от вятъра – по-добре да свържа точките и да видя мечка, за да мога да избягам навреме).\nДнес обаче има един фактор, който изостря и злоупотребява с тези естествени тенденции в човешкия мозък – социалните мрежи. Те са средството за разпространение на дезинформация, конспирации, фалшиви новини. За да засилят този естествен процес, някои държави (да, Русия) целенасочено „слагат пръст в раната“ и създават мрежи за фалшиви новини и фалшиви профили – тяхната цел е да има хаос, който да отслаби стратегическия им враг – западния свят.\nХората не са свикнали да отсяват такъв поток от информация и съответно той директно влияе не възприятието им за света. А кой се грижи за отсяването на информацията? Социалните мрежи. Фейсбук, Гугъл (YouTube), Туитър. Техните алгоритми промотират или ограничават разпространението на дадено съдържание – на новина, на статус, на снимка. \nИ тук идва фундаменталният проблем – бизнес моделът на социалните мрежи са базира на максимизиране на времето, прекарано в тях, за да може да показват повече реклами и да получават повече пари от рекламодателите. За целта съдържанието се промотира така, че да генерира максимален престой и максимално участие. А кое генерира най-голям интерес и активност? Да, конспирациите. Има редица изследвания, които показват, че социалните мрежи (в т.ч. за видеосподеляне) диспропорционално промотират конспиративни теории.\nТова алгоритмично „бутане напред“ на всякакви глупости разединява обществата, създава и възобновява конфликти, а напоследък и директно влияе върху живота и здравето ни. Може да звучи пресилено, но бизнес моделът за привличане на внимание на социалните мрежи изглежда несъвместим с едно здраво общество.\nВремето за меки мерки срещу това беше проспано, за съжаление. Време е за по-твърди регулации и наказания. Трудно е, спорно е, но е необходимо. \nИ тук трябва да направим няколко важни уточнения. Първо, Фейсбук не е Хайд парк. Свободата на словото не значи алгоритъм да слага вашето мнение пред очите на стотици хиляди, защото те ще се възмутят. Свободата на словото не значи мегафон, управляван от конкретен комерсиален интерес. А и мегафон, използван като оръжие.\nВторо, не предлагам модериране и цензура. Това вече се прави и то не особено успешно. Води до блокиране на политически активисти в някои диктатури, води до превръщането на Фейсбук (и другите социални мрежи) в арбитър кое е вярно и кое не. Никой не им е гласувал това право. Извън най-фрапантните случаи на призиви към насилие, и без ясно дефинирани механизми за обжалване на решения на социалните мрежи, модерирането се превръща в проблем, вместо в решение. \nНо нека абсурдните, „лудите“, конспиративните, крещящите глупости, да си останат в малкото си ъгълче, където всеки ги заобикаля. Това, което предлагам е регулиране на алгоритмите. Компании над определен размер и онлайн влияние, да са длъжни да се впишат в някакви технологични рамки за промотиране на съдържание. С цел проверка, да са длъжни да отворят кода си, в частта му за препоръчване и промотиране на съдържание (включително изграждането на модели за машинно самообучение). И този код да подлежи на независима проверка – и от регулатори, и от научната и технологичната общност. Те са достатъчни монополисти, а кодът все пак е защитен от авторско право, така че аргументът, с който ще започнат – че това е търговска тайна, не би надделял над обществения интерес.\nИ да, Фейсбук не е единственият виновен. Има политически и медийни опортюнисти, които разгарят пожара. Но в основата му стои механизма на разпространение на дезинформация. Никой политик или анализатор няма интерес да говори абсурди. Но ако вече абсурдите са натикани в очите на милиони хора, ще се намерят хора, които да се възползват.\nДа започнем с регулирането на промотирането на съдържание в социалните мрежи. Бързо. Ще има важни детайли, които да се уточнят, но нещата ескалират прекалено и стават все по-опасни. Дезинформацията, дали такава, измислена от някой „болен мозък в мазето“ или поради геополитически интереси, се излива върху нас, докато някой прави много пари от това и се оправдава, че е „само платформа“.\nТези действия може да предприемат единствено федералното правителство на САЩ и Европейската комисия. Всяко усилие с по-малък мащаб ще е неуспешно. А тяхното бездействие сега е бягане от отговорност, която ще ни струва много в дългосрочен план.\nTweetShare\n\n\n\n\nВсичко \n\n\n\nдезинформацияфалшиви новини \n\n\n",
        "comment-author":[
            "\n Павлин каза: ",
            "\n Goran Angelov каза: ",
            "\n Кунчо каза: "
        ],
        "comment-text":[
            "\nДоста вярно и много добре структурирано!\nАналогията за кода  на алгоритмите за сервиране на информация с поведението на вируса е на място – по-добре е да се анализират и ограничат причинителите вместо да се гасят пожарите пост фактум.\nТози ъгъл на погледа не е много присъщ на бюрократичните структури и ще вземе време да се асоциират с него, но ще се радвам да греша и да излезе, че вече се занимават с публичността на алгоритмите. Спекулативно леко се съмнявам че дори да е така, тези занимания не е задължително да доведат до добър резултат. Не че липсват квалифицирани кадри, по скоро темата е толкова гореща, че няма да е лесно да се опази от лобиране и по тежки влияния. \nМоже би, катализатор може да е възникването на успешна социална мрежа с публичен код, която хем би поразредила редиците на Ф-буук и подобни а също би обезоръжила поддръжниците на тезата , че отваряне на кода би означавало ликвидиране на сегашните водещи мрежи.\nПри всяко положение би било добре темата да се придвижи „по-нагоре“ и главно „по-надалеч“ 🙂\nПавлин\n",
            "\nДобро обобщение!\nАла не ми се вярва един контрол върху алгоритмите да даде търсения резултат. Докато бизнес моделът е продажба на вниманието (и данните) на потребителите, то винаги ще има изкривявания, които са в нечия полза. Дали комерсиална или политическа – все ще се намери, който да ги употреби.\nТрябва да се промени бизнес моделът из основи, което може да се направи само с комплексни регулаторни мерки. Проблемът е сложен и няма просто решение, но мерките трябва да водят към – само платени потребители и ограничаване или пълна забрана на рекламата.\n",
            "\nПо определение информацията е субективна категория.\nНе е възможно да съществува информация вън и независимо от човешкото съзнание.\nЧисто теоретично ние познаваме, или сме „информирани“ за много, ама много по-малка част от наличната информация, поне както си е представят тия които се занимават с ИТ като поредица от 0 и 1.\nСъщото важи и за „дезинформацията“ или на ИТ „език“ – ако едното е 0, другото е 1.\nЕдното без другото няма как да съществува.\nСлед като е налична информацията, например „ябълката пада на Земята“, (както е отбелязал Нютон), следват интерпертацията подкрепена със сметки математически. Не много хора знаят, че Нютон освен че е бил наблюдателен и мислещ човек не го е мързяло да развие чисто нов апарат (матемаическия анализ), за да си обяснява Света.\nНютон става велик за столетия, но идва Айнщайн с онова „облаче на хоризонта“ с фотоефекта, което не се връзва с нютоновата физика и се ражда нова ера във физиката.\nДа се измисли алгоритъм, който да отсява „информация“ от „дезинформация“ чисто фундаментално погледнато е наивно начинание.\nБожо, трябва да приеме, че е никой на този свят не може да му предостави абсолютно вярна информация за всичко.\nДа, Земята не е плоска и се върти около Слънцето, но никак не им е било лесно в тогавашните общества на хората когато са заявили за пръв път своята интерпретация на „информацията“ с която са разполагали тогава.\nИзправили са се срещу цялата тогавашната „наука“ и разбиране за устройството на Света, все пак.\nЩо се отнася до ковида, моята лична интрепретация на наличната информация, че това измислена, пренатегната алармистка история (много вървят в момента) и тепърва има да се анализира в дълбочина следващите години.\nАко някой все пак е на различно мнение, съм любопитен да ми обясни графиката (която представя информация по темата от възможно най-високо ниво в глобален мащаб) на стр. 7.\nhttps:\/\/www.who.int\/docs\/default-source\/coronaviruse\/situation-reports\/20200317-sitrep-57-covid-19.pdf?sfvrsn=a26922f2_4\nВъпросът е:\nКак е възможно респираторен вирус да се редуцира в популация от 1 500 000 000 човека за няколко седмици?\n"
        ]
    },
    {
        "headline":"Да оправим наредбата за електронните рецепти",
        "date":"2020-12-18T12:01:42+00:00",
        "content":"\n\nМинистерският съвет е приел изменение на наредбата за реда за отпускане на лекарствени продукти, добавяйки текстове за електронна рецепта., която е обнародвана днес.\nТова, за съжаление, се е случило в пълно нарушение на Закона за нормативните актове и не е минало през обществено обсъждане, така че мога да дам коментари само пост фактум, с идеята все пак някои неща да бъдат прецизирани. Разбирам, че ако можеш да извадиш 30 дни от срока за приемане на наредба в кризисна ситуация е разумно да го направиш, но пандемия има от 9 месеца, а за електронна рецепта се говори от десетилетия. \nАко пишеш изменения на наредбата чак сега, това показва безкрайна неподготвеност. А наредбата явно е писана „на коляно“, с много недомислени неща и терминологични грешки. Да, ще свърши работа, колкото да могат да се издават електронни рецепти, но ще трябва да се коригира в движение.\nЕто и моите критики и предложения:\n\nНаредбата казва, че „електронните предписания се издават, въвеждат, обработват и съхраняват чрез специализиран медицински и аптечен софтуер.“. Електронните рецепти трябва да се съхраняват в Националната здравна информационна система (НЗИС), а не в медицинския и аптечен софтуер. Там може да се съхраняват временно и за удобство, но централното място за съхранение трябва да бъде НЗИС. В следваща алинея наредбата урежда „висящото“ положение на прогресивно появяваща се НЗИС, което може да звучи добре, но няма как да е нормативен акт. Наредба не може да казва „като стават някакви неща, ще видим как ще ги ползвате“.\nНаредбата казва, че „За издаването на електронно предписание лекарят или лекарят по дентална медицина се идентифицира чрез КЕП“. Ред за идентифициране с КЕП има временен по наредба към Закона за електронното управление и е редно тази наредба да препрати към нея, защото иначе „идентификация с КЕП“ не значи нищо. А е важно в този контекст как точно ще се извършва идентификацията. Правилният подход е от квалифицираният електронен подпис на лекаря да се вземе ЕГН-то, то да се провери в регистъра на лекарите (или фармацевтите, за които имат сходен ред в следващия член) (вместо, например, да се изисква вписване на служебен номер в КЕП). Също така, идентификация трябва да може да се извършва и по реда на Закона за електронната идентификация. Но при издаване, процесът на идентификация може всъщност да е излишен – предвид, че рецепта се издава чрез софтуер при лекаря (и се проверява в аптеката), лекарят вече е влязъл в системата. Наредбата не казва пред кого се идентифицират, така че стъпката може да се премахне.\nСпоред наредбата „При електронното предписване на лекарствения продукт се извършва автоматична проверка в регистъра [..]“ – тук е важно да се отбележат техническите параметри на тази проверка, т.е. посоченото по-горе – че на база на ЕГН се извлича УИН. Дали регистъра на БЛС и на фармацевтите поддържат такава справка? И да не поддържат, може бързо и лесно да се добави, тъй като я има. Но по-проблемното е тази алинея е, че тя не представлява норма, а прави разказ. Нормативните актове създават права и задължения. Не може да кажеш „се прави проверка“. Казваш кой е длъжен да направи тази проверка. Освен, че е лош нормативен текст, наистина не става ясно кой е длъжен да я прави – дали доставчикът на болничен и аптечен софтуер, или, както е правилно – НЗИС, откъдето трябва да минават всички рецепти. Само че НЗИС не е лице, на което може да се вменят задължения, така че трябва ясно да се напише, че Министерството на здравеопазването прави тази проверка чрез НЗИС.\nПодписване на рецептата с КЕП според наредбата се прави след проверка в регистрите, а е редно да е обратно – в момента на изпращане на подписаната рецепта към НЗИС, да се проверят всичките ѝ реквизити.\nСлед като пациентът отиде в аптеката,“ Магистър-фармацевтът извършва действия по идентифициране на издаденото електронно предписание, при които като водещ критерий използва ЕГН на пациента.“ – това тука е доста проблемно. Според публичните изказвания от преди месец идентифицирането на рецептата трябваше да става по ЕГН и последните 4 цифри от кода на рецептата. Този текст не казва как се прави проверка, „водещ критерий“ е неясно. Може ли само по този критерий (не би трябвало)? По кои други критерии може – ЕГН+номер на лична карта, ЕГН+4 цифри от номер на рецепта? По принцип е добре да се спести разпечатване на електронни рецепти (защото това би ги обезсмислило), така че предложението, което аз бях направил пред 8 месеца беше ЕГН+номер на лична карта, или поне част от номер на личната карта. Фармацевтът може да вижда няколко активни рецепти и е добре да знае коя да изпълни. Дали това трябва да се опише в наредба е спорно, но предвиждам обърквания, поне в началото\n„При осигурени технически и организационни условия за това от Министерството на здравеопазването и НЗОК“ – това е много неясен критерий, за да го има в нормативен акт. Редно е държавата първо създаде условията и тогава да налага срокове.\nЛипсват изисквания за сигурност и защита на данните – в какъв вид НЗИС обработва и съхранява рецептите? След колко време те се изтриват или анонимизират? Има ли проследимост кой какви справки е правил – напр. фармацевти по кои ЕГН-та са търсили и съответно има ли отпуснати след това лекарства. Кой до каква функционалност има достъп? Как е уреден достъпа до НЗИС в МЗ, включително за справочни функционалности? Комисията за защита на личните данни дала ли е становище по проекта на наредба?\nЛипсват ясни инструкции за доставчиците на болничен и аптечен софтуер – къде и какви номенклатури да ползват и имат ли гаранция, че те са актуални. Наредбата казва, че „Програмните интерфейси и номенклатурите за обмен на информация между медицинския и аптечен софтуер и НЗИС се актуализират текущо“, но това е неясно и неприемливо. Липсва препратка към чл. 14 от наредбата към Закона за електронно управление, която урежда поддържането на версии на програмните интерфейси – не трябва да може МЗ\/НЗИС да смени от днес за утре един итнерфейс и всичко да се счупи.\nНе е уреден форматът на кода на рецептата. Това е малък проблем, но обикновено се урежда с нормативния акт, който въвежда дадена система. Бих предложил да следва предписанията на чл. 4, ал. 5 от наредбата към ЗЕУ, т.е. да ползва UUID (RFC 4122), особено ако няма да се налага да се цитират 4 цифри\/букви от него\nНе е уредено как чужденци ще ползват електронни рецепти, защото те ЕГН нямат. Не всички имат и ЛНЧ, така че вероятно номер на паспорт трябва да бъде включен като средство за намиране на рецептата.\n\nДано електронните рецепти да заработят добре. Но това ще бъде въпреки тази наредба, която освен, че идва в най-последния възможен момент, нарушавайки Закона за нормативните актове, е и доста непрецизна и неясна. С две думи – така не се прави. МЗ възлага на Информационно обсжлуване НЗИС през юли. Оттогава имаше предостатъчно време да се подготви наредбата и да се приеме след обсъждане и изчистване на проблемите в нея. \nТова е просто още един пример как се случва електронното управление у нас – на парче, на коляно, в последния момент и само под много силен обществен натиск. Все пак, хубавото е, че нещо се случва – че ще има електронни рецепти (и направления). Но Министерството на здравеопазването (и всяко друго) трябва да работи по-качествено и по-прозрачно.\nTweetShare\n\n\n\n\nВсичко \n\n\n\nелектронна рецептаелектронно здравеопазване \n\n\n",
        "comment-author":null,
        "comment-text":null
    },
    {
        "headline":"Електронно трудово досие?",
        "date":"2020-12-11T20:51:44+00:00",
        "content":"\n\nПандемия. Работа от вкъщи. Обаче…\nТрудовото законодателство е над тия неща и съответно работодателите и служителите трябва да си общуват на хартия за неща като болнични, отпуски, фишове и други.\nСега запознатите ще кажат „ама то от 2018г. има наредба за електронно трудово досие“. А-ха! Има, ама… все едно няма:\n(4) Електронни изявления между страните по трудовото правоотношение се връчват чрез услуга за електронна препоръчана поща.\nТ.е. не може ти просто да си изпратиш неща по имейла, а служителите да ги подпишат в Adobe Reader (дали с КЕП или с друг вид подпис, няма значение), и после да ги сложиш в папката в OneDrive\/Google Drive на съответния служител. Не. Трябва да ползваш удостоверителна услуга по смисъла на регламента (или да си изградиш такава). И също така:\n(3) Всяко действие в системата се удостоверява с квалифициран електронен времеви печат.\nСъщо, в наредбата пише, че работодател няма право да откаже получаване не документи на хартиен носител (и правилно), но не казва, че няма право да откаже получаването в електронен вид.\nДа, някои много, много иновативни компании може и да изградят такава система (или някой да направи такава система „като услуга“), да сключат допълнителни споразумения със служителите за ползването на системата, да се закачат към някоя удостоверителна услуга за препоръчана електронна поща, и да уговорят какъв вид електронен подпис приемат.\nСамо че бюрократът, дето не е виждал частен сектор, решил да „набие“ всички сложни думички от правния мир на електронното управление и в резултат на това сега работодателите имат избор: да рискуват да не са в съответствие с трудовото законодателство или да карат служителите си да подписват неща присъствено.\nИма, разбира се, компании, които предоставят услуга, която е в съответствие с наредбата: EHR.bg, timeoff, Тереза. Което е разбираемо и хубаво – когато се появи някаква свръхрегулация, се намира кой да предостави услуга, която да улесни регулираните субекти, срещу съответното заплащане. Признавам, не съм разглеждал тези софтуери\/услуги в детайли и дали отговарят на всички изисквания (бих искал да видя квалифицирания печат, напр., както и реализацията на услуга за препоръчана електронна поща)\nСамо че как щеше да е по-добре да стане това, така че да не се въвежда допълнителна бюрокрация, нужда от допълнителен доставчик, разходи и увеличен риск заради споделянето на данни за трудовото правоотношение с трети лица, но в същото време правата на служителите да са защитени? Без да оставаме на хартия, (както с трудовата книжка)\n\nОриентиране на наредбата не към имагинерни системи за електронни трудови досиета, а към т.нар. HRM системи (Human Resource Management, системи за управление на човешки ресурси)\nНаредбата да определи какво счита за електронен подпис, защото не само квалифицираният е такъв – „read receipt“ може да бъде електронен подпис (оставил е данни в електронен вид до изходящото писмо, което е също данни в електронен вид), може да бъде сканиран подпис, сложен в Adobe Reader, може да е дори нарисуван на екран подпис. Може да бъде вход и поставяне на инициали в документ в облачна услуга, която пази история на редакциите и удостоверява потребителя с неговите данни за достъп. Не че в момента наредбата ги изключва, но в общия случай бизнеса не влиза в тези правно-философско-технически дебри на Регламент (ЕС) 910\/2014\nОтпадане на изискването на услуга за препоръчана електронна поща. Да, трябва да се удостовери, че служителят наистина е получил документа (а работодателят не е направил това вместо него), но при трудови спорове, които биха били редки за най-тривиалните неща като отпуски и болнични, обстоятелствата мога да се установят от вещо лице – при облачни email услуги по-лесно, при локални – със съответните проверки на логове както на сървър, така и на компютъра на служителя.\nОтпадане на изискването за квалифицирани електронни времеви печати – да, времето на настъпване на събитията е важно. При използване на облачни HR системи биха били изпълнени условията за (обикновен) времеви печат, тъй като датите в системата не могат да бъдат манипулирани от работодателя. При локално инсталирана такава би съществувал потенциален риск от манипулиране на времето на настъпване на някакво събитие, но отново – ако има копие за служителя, на негов компютър, както и свидетели, би било възможно при трудов спор да се установи истината. Хартиени документи също могат да бъдат подправени, като и в двата случая това може да бъде документно престъпление.\n\nС други думи – относно поне най-масовите документи, като фишове за заплата, болнични и отпуски, „качени са в HR системата и са прегледани от служителя“ или „изпратени са по имейл“ или „качени са в съответната папка на служителя в Google Drive \/ OneDrive \/ на FTP-то и има логове за достъпа до тях“ трябва да е напълно валиден начин за водене на електронно трудово досие. Що се отнася до анекси и допълнителни споразумения и други по-чувствителни документи, те могат да изискват квалифициран електронен подпис или да се случват на хартия, ако служителят няма такъв. Но заради хипотезата на трудов спор във връзка с подправени документи за изплатени суми, болнични или отпуски, не бива да осакатяваме и свръхрегулираме цялата трудова документация, на практика оставяйки я в хартиения свят. \nТези проблеми (както и много други, свързани с изоставането ни в процеса на дигитална трансформация) са особено видими при пандемията и отдалечената работа. Държавата не е подготвена да работи електронно и налага своето неразбиране за електронни процеси и на бизнеса. Това може и трябва да се промени.\nTweetShare\n\n\n\n\nВсичко \n\n\n\nелекетронно трудово досиеелектронно управление \n\n\n",
        "comment-author":[
            "\n Piliph каза: ",
            "\n Bozho каза: ",
            "\n piliph каза: "
        ],
        "comment-text":[
            "\n1\/ Има го и момента, че ако страните в видят квалифицирана система още в началото, дори за леките въпроси, после ще я имат и за по-тежките въпроси. А не да се налага да стават хибридни, хартиени.\nВсе пак може би особено за по-малките компании в начало трябва да има възможност за по-леко регулация.\n2\/ Като че ли с подзаконов акт не може да си задължат работодателите да приемат електронни изявления (чл. 5 ЗЕДЕУ).\n",
            "\nТака е, не може. Честно казано, според eIDAS не би трябвало да може да откаже документ подписан с електронен подпис само защото е електронен, но как двете норми + КТ действат на практика, не знам. Вероятно в КТ трябва да се направи изменение, за да е по-чисто и ясно.\n",
            "\n3)\tПо йерархия закон (= кодекс) не може да противоречи на регламент. Ако наредба противоречи на закон, прилага се законът.\n4)\tПоначало закон не може да възпроизвежда (преписва) регламент.\n5)\tОт 3. и 4. следва, че ако в регламента има задължение за приемане електронни документи, то работодателите са длъжни без промяна в КТ и наредбата.\n6)\tПри бегъл прочит на Регл. 910\/14 г. (eIDAS) обаче аз не откривам такова задължение. Липсата му обяснява и наличието на уредба в ЗЕДЕУ. В регламента на документите е посветен само чл. 46. Но и той касае само валидността им като доказателство пред съд. Тук обаче проблемът е друг – не в автентичността на документа, а в получаването му, което работодателят може да отрича.\n7)\tОт 6. следва, че е нужна промяна в ЗЕДЕУ (ако ще задължаваме всички граждани да получават всякакви електронни изявления) или в КТ (ако ще задължаваме работодателите). Работодател обаче е и баба Пенка, която плаща на чистачката (§ 1 т. 1 КТ). Може би е логично такова задължение да се създаде за работодатели с над Х работници.\n8)\tДоста правописни грешки в предишния ми коментар, т. 1 „в видят“ да се чете „въведат“.\n"
        ]
    },
    {
        "headline":"Нужни са ни по-добри данни за COVID-19",
        "date":"2020-12-04T07:56:55+00:00",
        "content":"\n\nСмятам за нужно е да се направят две уточнения относно данните за COVID-19 у нас, тъй като напоследък се разпространяват алтернативни тълкувания. \n\nБроят заразени НЕ е достигнал плато и не намалява. Да, това казва официалната статистика за брой заразени, но тук има два фактора. Първият е, че сме на 40% позитивни тестове. Това прави статистиката безполезна – препоръката на СЗО е до 5% позитивни, за да имаш някакво адекватно проследяване на заразата. Също така общият брой тестове намалява, тъй като са скъпи, държавата до съвсем скоро не ги покриваше (а сега ги покрива при определени условия) и хората спряха да си ги правят – не им се изискват за пътуване, за какво да ги правят, като има безплатни антигенни, които обаче не влизат в статистиката. Така че – не, няма спад на заразените, но нямаме реална картина колко са всъщност.\nБроят смъртни случаи от COVID също не е достигнал плато. Тук е много важна методиката за отчитане на тези данни, а такава публично достъпна аз поне не намерих. Но допускането ми (и информация, която получавам от различни места) е, че методиката е доста консервативна – т.е. за починал с COVID се счита само ако имаш положителен PCR и си починал скоро след това. Това не включва починали вкъщи, починали в спешна помощ преди да е направен (и излязъл?) PCR. А при това натоварване на болниците, там отиват само спешните случаи, останалите си стоят вкъщи, защото няма места.\n\nИ в двата случая (а и при всички данни в реалния свят) и важно какъв е контекстът и какво значат данните в него, а не просто изсипани в ексел.\nЕдинствената статистика, на която можем да разчитаме в момента, е тази, която излиза от НСИ всеки вторник – на общата смъртност в страната. Тя не разграничава по причина на смъртта, но дава доста ясна картина колко много се е повишила смъртността спрямо спрямо минали години.\nКакво може да се направи, чисто от гледна точка на данните, защото каквото виждаме ние, вероятно това вижда и властта, а то е много подвеждащо и съответно се разчита на разкази и възприятия:\n\nда се регистрират (отделно) и позитивните антигенни тестове. Тук се надявам процесът и интерфейсът да са удобни, за да не създава това голяма административна тежест\nда се публикува методиката за отчитане на смъртни случаи с COVID и тя да се ревизира, така че да включи категория с предполагаемо починали от COVID (т.е. такива, които преди смъртта са имали симптоми или позитивен антигенен тест). Може в отделна графа да се публикува, за да е ясно кое какво е.\nв периода на епидемичната обстановка, НСИ да публикува данните за смъртността всеки ден или на три дни – данните се вземат от смъртните актове, регистрирани от ГД ГРАО, така че там няма поле за тълкуване, извън факта, че при натоварването на системата, смъртни актове могат да излизат със закъснение. НСИ може да отичта и това – дата на вписване на смъртния акт спрямо дата на смъртта, като по този начин се отчита увеличеното натоварване.\n\nЗащо трябва да се занимаваме с числа, вместо да се фокусираме върху лекуването на хората? Не е „вместо“. Но без адекватна картина, всяка управленска мярка е стреляне в тъмното.\nИ по-важното – създават се алтернативни реалности дори сред над средно интелигентни хора, които не са попаднали още в света на конспирациите с „чипиране с 5G и ваксини“, но не са влезли навътре в естеството на данните. Ако гледаме данните за заразяване и за смъртност от COVID, от локдаун няма нужда – всичко е точно. Само че на тях изобщо не може да се разчита. Това пък е фактор за хората – доколко са мотивирани да спазват мерките или да вярват на алтернативните факти, че „то нещата не са толкова тежки“.\nTweetShare\n\n\n\n\nВсичко \n\n\n\nCOVID-19коронавируспандемия \n\n\n",
        "comment-author":null,
        "comment-text":null
    },
    {
        "headline":"Как наистина да получим електронна идентификация",
        "date":"2020-11-26T20:21:54+00:00",
        "content":"\n\nНационална схема за електронна идентификация още няма, по ред причини, както съм описал тук. Но в даден момент следващата или по-следващата година все ще стане – изпълнителят ще изгради нещо по заданието, ще достави и лични карти, те ще имат чип и на чипа ще се записва удостоверение за електронна идентичност. \nСамо че когато това стане, няма автоматично да имаме лесно и удобно средство за електронна идентификация и електронното управление да тръгне по мед и масло. Това е едно от трудните неща в електронното управление – че като пуснеш поръчката, след две години не режеш лента, а хората не могат да видят ползите веднага. А в допълнение, някои грешки в изпълнението могат да значат пълен провал, а не просто нужда от закърпване. \nЗатова тези дни се замислих и реших да обобщя нещата, с които трябва да се внимава при изпълнението, за да не получим накрая едни безполезни пластики и всичко да трябва да започне отначало. Да, има детайлно техническо задание, но проблемите по-долу не са функция само на техническата реализация.\nЧетенето на личната карта – чипът трябва да може да бъде прочетен, иначе картата е безполезна. Би трябвало чиповете да позволяват контактен и безконтактен достъп – контактен, за използване на всички налични четци на електронни подписи тип „карта“ (които мисля са все по-малко), и безконтактен. Контактното четене е доста неудобно (макар в Естония да е било успешно благодарение на добра кампания за разпространяване на четци, сега сме в друга технологична „ера“) и поради това трябва да се обърне внимание на безконтактното като най-масовия начин за използване на картата. В Правилника за прилагане на Закона за електронната идентификация бяхме включили текстове, които да предвиждат идентификация чрез безконтактно четене на телефон, докато потребителят заявява услуга на компютър (или на телефона, разбира се). \nТрябва изпълнителят да реализира този процес удобно, със стандартни приложения за различните мобилни операционни системи, така че процесът да бъде: 1. натискане на бутон „идентифицирай се“ при заявяване на услуга 2. Излизане на съобщение на телефона за очаквана идентификация 3. допиране на картата и написване на PIN (може и в обратен ред, за по-голямо удобство) 4. Успешна идентификация. Трябва да се обърне внимание и на сигурността на безконтакното четене. Към 2016 стандартите по темата не бяха масово възприети, така че изпълнителят и възложителят трябва да преценят кой е най-актуалният начин.\nПерсонализиране на други носители – електронната идентификация не е само „чип в личната карта“. Всъщност чипът в личната карта е само една от много възможности. Трябва в рамките на издаването на удостоверение за електронна идентичност да се даде опция за записването му (заедно с частния ключ) на смартфон или на друга карта. Записването на частен ключ на телефон към 2016 г. не беше сигурно (имаше известни атаки), но 4 години по-късно вече е. И в нормативната уредба, и в заданието е заложена възможност за издаване на eID чрез вече съществуващо eID. Т.е. може с еднократно използване на личната карта да се създаде нов частен ключ и удостоверение на телефона и всяка следваща идентификация да не изисква докосване на картата и писане на PIN (а използване на сензора за пръстов отпечатък). Тези опции са заложени и напълно възможни, но трябва и възложителят, и изпълнителят да съблюдават те да се случат по този начин.\nЕлектронно подписване – между електронна идентификация и електронен подпис има съществена разлика (едното е „да си покажеш личната карта“, другото е „да се подпишеш“). Много услуги изискват подпис за заявяване (или за попълване на някоя декларация), което би направило електронната идентификация почти безполезна, с изключение на някои справочни услуги. Именно затова е ключов чл. 22, ал. 5 от Закона за електронното управление, изрично позволяващ заявяването на услуги от физически лица да се допустимо с неквалифициран електронен подпис (а с усъвършенстван). На практика това значи, че всяка съществуваща и бъдеща услуга трябва да може да бъде подписвана със същите криптографски ключове (или производни на тях), използвани за електронната идентификация. \nТова би представлявало усъвършенстван електронен подпис и няма да се налага освен личната карта да имате и квалифициран електронен подпис (още повече, че преди 2 години законодателят махна опцията личните карти да поддържат електронни подписи, не е много ясно защо, освен може би заради техническите изисквания към чиповете). Европейската Комисия изрично посочва, че държавите членки определят с какъв вид подпис могат да се ползват административни услуги, та ние се възползвахме от тази опция. Има и още една опция, но тя е по-трудна – да се променят всички закони, наредби, правилници, заповеди и вътрешни правила и навсякъде да се посочи, че не се изисква подпис за електронно заявяване. Но това е непрактично и крие рискове.\nДори картата (и приложението на смартфона) да могат да слагат криптографски подпис, това няма да е достатъчно. Съществуващи услуги, използващи различни средства за подписване, ще трябва да бъдат интегрирани. Може да се наложи дори разработване на специален драйвер, който настоящите аплети и приложения за подписване да заредят, за да бъде опакован криптографския подпис от смарткартата в електронен подпис по смисъла на законодателството. Тези процеси трябва да бъдат разписани и изтествани.\nИнтеграция на системи – в рамките на проекта трябва да бъдат изготвени компоненти за лесна интеграция на системи. Никоя система няма по подразбиране да поддържа електронната идентификация и трябва бързо да могат да се надградят. Т.нар. SDK, примерен код на различни езици и стандартни приложения за различни операционни системи (десктоп и мобилни) са част от техническото задание, но на тях трябва да бъде обърнато особено внимание – в противен случай ще имаме в джоба си нещо, което не можем да използваме никъде.\nИзвън самия проект, трябва останалите институции да са подготвени за това – да имат разписани малки проекти за надграждане на съществуващи системи, така че да интегрират електронната идентификация. Това може да става дори паралелно с изграждането на системата за електронна идентификация, защото стандартите за комуникация са ясни, а някои части от проекта ще бъдат доставени преди неговия край.\nНе на последно място, трябва да бъде реализирана идентификация на юридически лица чрез връзка в реално време с Търговския регистър (и РЮЛНЦ, и Булстат), за да се избегнат проблемите, които произтичат от настоящото решение с КЕП. Това предполага надграждане на системи и понякога промяна на процеси.\nЦялостна архитектура на федерираната идентификация – националната схема за електронна идентификация е само една от няколко опции. Вече има частни схеми за идентификация, отдавна има всевъзможни ПИК-ове, които макар и от ниско ниво, минават за идентификация по Регламент 910\/2014. Има и необходимост да се поддържат електронните идентификации на всички държави членки. Трябва максимално бързо да бъде разписана архитектура на федерирана идентификация, която да позволява на гражданите да ползват всяка услуга с подходящо за целта средство. Първо, с надграждането на административния регистър (което също трябваше да е станало отдавна) трябва да се добавят нивата на осигуреност на идентификацията, която дадена услуга изисква. След това трябва да има т.нар. eIDAS възел, който да позволява интеграция с европейските схеми. \nТрябва да бъде подготвена архитектура и на местно ниво – как частни схеми и\/или частни центрове за електронна идентификация да си общуват с националната схема. Къде в картинката стои и настоящата система за е-автентикация на ДАЕУ, която от временно решение се превръща във все по-устойчиво такова. За щастие всички тези системи „говорят“ (и трябва да говорят според нормативните изисквания) на един „език“ – протоколът SAML 2.0. Но кой кого извиква, с какви параметри, кой какви регистри държи и какво позволява; как се извършва подписване при схеми, които не са националната (напр. чрез съхраняване на SAML 2.0 assertions) и не на последно място – как да бъде осъвременена нормативната уредба с всичко това. Сложни въпроси, които трябва да намерят отговор в следващите 6 месеца, за да не се окажем в батак, в който всичко е толкова фрагментирано, че много малко хора да могат да ползват услугите, които искат със средството за идентификация, което имат.\nМоже би стана прекалено техническо, но дяволът е в детайлите. Ако объркаме някой от тези детайли, рискуваме да продължим да трупаме изоставане в електронното управление, а закъснялата електронна идентификация да не донесе позитивните резултати, с каквито очаквания е натоварена.\nTweetShare\n\n\n\n\nВсичко \n\n\n\nелектронна идентификацияелектронно управление \n\n\n",
        "comment-author":null,
        "comment-text":null
    },
    {
        "headline":"Дигитализацията на публичния сектор с европейски средства става все по-труднa",
        "date":"2020-11-11T20:20:44+00:00",
        "content":"\n\nВ рамките на националния план за възстановяване и устойчивост дигитализацията на публичния сектор е слабо и откъслечно застъпена. Коментирахме темата с Христо Иванов, Иво Мирчев и Боян Юруков миналата седмица, но ми се ще да развия темата. \nПърво, защо трябва дигитализацията на публичния сектор да бъде приоритетна инвестиция – защото тя е отключващ фактор. Намалява административната тежест, съответно прави бизнес климата по-благоприятен, а инвестициите – по-вероятни. В същото време намалява риска от корупция и увеличава прозрачността в управлението. Прави публичните системи по-ефективни, така че по-малко средства да „изтичат“. Всяка една система би спестила много пари и време и би повишила качеството си, ако процесите и услугите ѝ са дигитални. Това се превежда сравнително бързо, макар и индиректно, в по-добър живот.\nОбаче има проблем ЕС да финансира електронното управление (което не е синоним на „дигитализация на публичния сектор“, но е близо). И проблемът е, че е малко вероятно ЕС да финансира отново нещата, които е финансирал вече няколко пъти.\nСлед присъединяването ни към ЕС, има два програмни периода. В първия (2007-2013) програмата за електронно управление е „Административен капацитет“, а във втория (2014-2020) – „Добро управление“. В рамките на тези оперативни програми са предвидени около милиард лева, като немалка част от тях са похарчени (макар реално усвоените по ОПДУ да са около 1\/3 в последната година, в която може да се кандидатства за проекти, то остават три години за довършване на проекти и тяхното изплащане).\nВ рамките на тези два програмни периоди трябваше да сме направили много неща. Обаче не сме. Отчели сме ги проформа, или сме ги изградили системи, които не се използват, или са се използвали, но са изоставени. Или не сме направили неща, които сме обещали, че ще направим. И проблемът е в това, че ЕК няма основание да ни даде трети път пари за същото. \nНо нека вляза в конкретика:\n\nЕлектронизация на общински услуги – по ОПАК се изсипаха сума ти пари за това, а по ОПДУ трябваше да се развият и внедрят хоризонтални услуги в общините. И на места има услуги, които дори се ползват от време на време, но като цяло положението е зле.\nЕлектронна идентификация – по ОПАК има пилотен проект, след това по ОПДУ се предвиден реален проект за национална схема. Той все още не е стартирал, но поне има шанс да стане до края на следващата година. Все още обаче електронна идентификация няма, камо ли пък услуги да са интегрирани с нея.\nРегистрова реформа – електронизиране на регистри, отпадане на излишни регистри, използване на информационни системи и „свързване“ на регистри. По това има поне нещо направено, но твърде скъпо и твърде неефективно. На практика регистрите не предоставят интерфейси за машинна комуникация и много често са просто грозни интерфейси върху таблица в базата данни. Неслучайно има стратегически документ „Концепция за регистрова реформа“ за периода 2019-2023. Само че в двата програмни периода електронизацията на регистри трябваше да се е случила (да, реформата не е равно само на електронизация, но да не влизам в скучни подробности). Ключови регистри, като Национална база данни „Население“, например, трябваше да бъдат наградени или изградени наново, но не са.\nЕлектронно здравеопазване – първото нещо, което ще видим след толкова години „мъки“ е след месец когато най-накрая надявам се да имаме електронна рецепта. Да, НЗОК има система, но и тя е доста ръчно-крачна и остаряла, а неща като „Единен здравен запис“ съществуват само в контекста на плащанията „по каса“, и дори там са непълни и некоректни. Малко цинично погледнато – „добре“ че дойде корона кризата, че МЗ поне малко да се задейства, макар и все още да предстои да видим резултат.\nЕлектронно правосъдие – и в двата програмни периода има проекти и дори цяла ос за правосъдие. Системата за електронно правосъдие се въвежда тази година, с променлив успех, но все още не позволява реално електронно правосъдие – съдилища изискват подаване на заявления на хартия, за да можеш да ползваш системата, например.\nРеинженеринг на процеси, функционални анализи и други анализи – такива „на килограм“ има, особено по ОПАК. Стоят по чекмеджета (или на нечий компютър в добрия случай). И остаряват по-бързо, отколкото някой може да се възползва от малкото полезна информация, която са открили.\nОбучение на администрацията – администрацията трябва да може да управлява процеса по въвеждане на електронното управление. Нищо подобно не се случва (с малки изключения), и то е отчасти защото след два програмни периода администрацията все още не знае какво е електронно управление (пак, с изключения, разбира се).\n\nДори с нещата, които все пак са изградени, няма политика за поддръжка и устойчивост. До скоро нямаше отделен ИТ бюджет и след изтичането на гаранционната поддръжка нещата оставаха във въздуха. От няколко години (след измененията в ЗЕУ, в които участвах), в бюджетната процедура всяка година е включено и „перо“ за информационни технологии, така че администрацията да започне да мисли как да продължи да ползва системите си. Образно казано, Европа дава пари да си направим основен ремонт на апартамента, но не и дава пари за месечните сметки за ток, вода и телефон или за текущи ремонти и трябва да ги планираме от нашия бюджет.\nТа от Европейския съюз сме взели вече пари за тези неща. По два пъти за повечето от тях. И затова е трудно те да влязат за трети път в документ, с който искаме пари от Европа. Защото там с право ще кажат „е стига толкова, де, нали вече го правихте това“.\nАко бяхме направили нещата дотук, щяхме да можем да поискаме пари за следващите стъпки. За отворени интерфейси и дори изграждане на частни услуги на база на публичната инфраструктура; за трансгранична електронна идентификация, така че граждани на целия ЕС да могат да ползват е-услуги у нас (и съответно български граждани в Европа); за проактивни услуги, като автоматично кандидатстване за детска градина, автоматично получаване на помощи при определени условия и др; за групиране на услуги като епизоди от живота и събития от бизнеса, така че „отваряне на магазин“ да бъде една услуга за бизнеса, а не десет, с различни институции, например (за това има пари по „Добро управление“, между другото, но мисля, че нещата са на нулата); за неща като естонското електронно гражданство, с което да привличаме чужди инвестиции; за провеждане на политики, базирани на данни и дори използване на изкуствен интелект за подпомагане на вземането на решения и извършването на оценка на въздействието на законодателството; за електронно гласуване (за което също има пари по Добро управление, но и там има само един анализ и едно техническо задание); за преминаване от киберсигурност (която нямаме) към киберустойчивост.\nСамо че всички неща от предния абзац няма върху какво да стъпят. Нещата, които сме „отчели“, ги няма на практика (или ги има в много малка степен и са разпокъсани).\nИ това прави задачата толкова трудна. Единственото решение е политическо – някой да убеди Европейската комисия, че този път наистина ще на правим нещата, които 13 години сме отчитали, че правим. Не си представям как управляващите правят такава заявка. Възможно и да „мине“, пак. Но трябва планът да е добре структуриран, обоснован и с известна доза самопризнания за неуспехите досега. Трябва да заложи визия, цели, проекти, индикатори и срокове, които да имат смисъл, а да не са колекция от нечии хрумвания. В противен случай продължаваме с мокрите печати, докато човечеството не колонизира други планети. А може би и след това.\nTweetShare\n\n\n\n\nВсичко \n\n\n\nелектронно управление \n\n\n",
        "comment-author":null,
        "comment-text":null
    },
    {
        "headline":"Вярно с електронно подписания оригинал",
        "date":"2020-10-23T07:01:28+00:00",
        "content":"\n\nМного хора споделят тази снимка: „Вярно с електронно подписания оригинал“. \n\nТя е символ на електронното ни управление – на парче, неработещо на много места и пълно с абсурдни „закърпвания“. Но нека обясня.\nКогато един електронен документ е подписан електронно, подписът му се проверява автоматично от софтуера за отваряне на документа – подписът гарантира (криптографски), че документът не е променян след като е подписан, както и кой в авторът. Има и държавна онлайн услуга за валидация.\nКогато такъв документ се разпечата, обаче, всички тези гаранции изчезват (с което преди 11 години втрещих едни адвокати). Той става хартиен документ с лесна за манипулиране картинка на подпис. Това види до нуждата разпечатващият да удостовери (със саморъчен подпис и този текст), че разпечатаното не е изменяно. И така поставено изглежда съвсем логично.\nОбаче… правилните подходи са други:\n\nНе се разпечатва. Вече има задължение всички администрации да ползват електронни документи и във вътрешния си оборот, и в комуникация с други администрации. И това е технически възможно и работи. Няма причина да се разпечатва. Разбира се, на малко места е отпаднала хартията, защото какво пише в нормативната уредба и какво става на практика са различни неща.\nНа документа се посочват данни, с които оригиналният документ може да бъде изтеглен. Това предполага авторът да има онлайн система, където да се разполагат документите с адекватен контрол на достъпа. Електронното свидетелство за съдимост е такъв пример – има уеб адрес и код за проверка на оригинала. Тук трябва да се внимава, за да не може злонамерени хора да свалят цялата база с документи, налучквайки идентификаторите им.\n\nИ двата подхода (които не са взаимно изключващи се) предполагат архивиране на електронните документи. Това е процес съвършено различен от пълненето на мазета с папки с хартиени документи. За това има наредба и издадени на нейна база правила за архивиране. Нужни са неща като регулярна подмяна на дискове, резервни центрове (в рамките на държавния облак) и др. И някой да знае и спазва тези правила.\nЩе продължава да има хипотези на разпечатване на е-документи, но те не трябва да бъдат в администрацията. Може в някоя фирма така да предпочитат или да са нужни за пред друга държава, където не ги приемат електронно. Но това са изключения.\nКогато нямаш електронен документооборот (въпреки, че имаш техническата възможност за това), когато изискваш хартии при проверки, когато мисленето и на ръководителите, и на администрацията под тях и най-вече – на политическите ръководства, е хартиено, ще имаме това – разпечатване на е-документи. И „вярно с електронно подписания оригинал“ ще е съвсем логична практика, на която само някакви „фейсбук хейтъри“ са смеят.\nTweetShare\n\n\n\n\nВсичко \n\n\n\nелектронно управление \n\n\n",
        "comment-author":null,
        "comment-text":null
    },
    {
        "headline":"COVID-19 и личната отговорност",
        "date":"2020-10-16T18:04:40+00:00",
        "content":"\n\nКато гледаме данните, нещата с COVID-19 вече са извън контрол. Вече сме на нивата, на които Италия затвори всичко на 8-ми март, но положителен резултат имаше след няколко седмици. \nТук заведенията са пълни, училищата са отворени, а някои болници вече изнемогват; лекари напускат. Много е вероятно само след 10 дни да сме в ситуацията на Чехия (където учебната година започва на 1-ви септември).\nНа този фон правителството не прави нищо. То не се ползва с доверие, което да му позволи да наложи мерки, а въвеждането на непопулярни мерки толкова скоро преди изборите изисква смелост, каквато не мисля, че управляващите имат, колкото и да въртяха рефрена, че е нужно да са на власт заради кризата.\nБългарските власти не контролират спазването на ограниченията, не тестват достатъчно, не проследяват адекватно контакти на болни. Не въвеждат онлайн обучение поне за тези над 16г, както други държави.\nНа този фон, това, което имаме, е личната отговорност и личния пример. \nДа носим маски, да ограничим контактите си, ходенето по заведения.\nОт днес ограничих ходенето в офиса (досега можеше, ако на някого му писне вкъщи, да дойде. Сега може само по изключение, напр. „нямам ток“). С голямо съжаление отказах покана за сватба на добър приятел. По улицата съм с маска (минавам край театри и училища и вечер там има тълпи). Скоро ще канселирам и бизнес пътуване през ноември (макар самолетите в крайна сметка да са доста безопасни)\nНе всеки може да си позволи да си наложи ограничения и затова е важно тези, които можем, да го направим. Важно е и проактивно да докладваме контактите си, ако сме болни, дори да не ни питат (защото често не питат).\nДали такава реакция не е прекалена? Не мисля. Но дори да е, попада в категорията „управление на риска“. \nТова може да продължи цяла зима и трябва да се подготвим психически. От сега.\nTweetShare\n\n\n\n\nВсичко \n\n\n",
        "comment-author":null,
        "comment-text":null
    },
    {
        "headline":"Как да разкараме печатите от медицинските изследвания за прием в ясла",
        "date":"2020-10-06T09:37:45+00:00",
        "content":"\n\nНаскоро трябваше да приемат Оги в ясла. Съответно трябваше да набавим един куп документи – два здравни картона, бележка от лекар и четири изследвания. Няма да коментирам факта, че все още имаме „здравен картон“ (че и два, даже), а не „единен здравен запис“, или смисъла от това да отидеш при лекар, който да ти напише хвърчащо листче, че детето ти не е контактувало с болни.\nЩе коментирам обаче изследванията, и по-точно – удостоверяването на тяхната автентичност. Направихме всички изследвания, разпечатахме резултата от сайта на лабораторията, и ги занесохме заедно с другите документи. Само че – проблем. Трябвало да имат печати. Жена ми се разходи до лабораторията, сложиха ѝ един печат, обаче и това не беше достатъчно – трябвало да има втори, правоъгълен печат. Не можело да го приемат без него. Винаги било така. А правоъгълният печат го имало само в централата на лабораторията – в другия край на града.\nПопитах кой и защо го изисква – оказа се РЗИ (Столичната регионална здравна инспекция). Проведох около 15 разговора с 5-6 различни хора в РЗИ, изчетох приложимата нормативна уредба (Наредба 26, Наредба 3), и общо взето заключих три неща:\n\nТова не е работа на никого. Може би на инспекторите.\nНяма нормативно основание за изискване на печати\nМогат да глобят яслата, ако няма печати, защото „разбира се, че ще ви върнат, като нямате печат“\n\nНакрая се разходих до другия край на града, за да ми „набият“ правоъгълен печат. Но това не би трябвало да остава така – в ситуация на пандемия да обикаляме лаборатории и болници, увеличавайки риска от заразяване, без абсолютно никаква разумна причина за това.\nТака че предприех следните мерки:\n\nПисмо до Министерство на здравеопазването с предложения за нормативно уреждане на автентичността на медицински изследвания\nПисмо до РЗИ да прекратят незаконосъобразните си практики\nПисмо до Столична община, да установи ясни изисквания към детските ясли относно реквизитите на документи, които изискват\n\nЦелта е да има законосъобразни правила, директорите на яслите и инспекторите на РЗИ да знаят какви са правилата, а не да си ги измислят на място или да правят „както винаги са правили“, без да има нормативно основание за това. \nПисмата до РЗИ и Столична община са скучни, но ще приложа писмото до Министерство на образованието, защото там са реалните предложения за промяна. Както сподели един от хората в РЗИ, съществува проблем с фалшиви изследвания, и „декларациите не работят“ (на моето предложение да спазват административнопроцесуалния кодекс и да приемат декларация за истинност на изследванията):\nЧл. 43. Административният орган не може да откаже приемане на писмена декларация, с която се установяват факти и обстоятелства, за които специален закон не предвижда доказване по определен начин или с определени средства. [..]\nПисмото до министъра предлага единствено нормативни изменения – с изключение на ал. 3, т. 3, останалите варианти са налице и в момента. Използването на електронни печати е по принцип правилния подход в дългосрочен план, но изисква надграждане на системи.\nУважаеми г-н Министър,\nВъв връзка с неписано правило Столичната РЗИ да изисква два различни печата върху изследвания за приемане на деца (по реда на чл. 20 от Наредба 26 от 18.11.2008 за устройството на дейността на детските ясли и детските кухни и здравните изисквания към тях), и отчитайки:\n1. Голямото неудобство за родители в това да бъдат куриери на администрацията и в 21-ви век да обикалят за различни видове печати, особено в контекста на пандемия.\n2. Риска от предоставяне на фалшиви изследвания\n3. Факта, че повечето лаборатории имат онлайн системи за предоставяне на резултатите от изследвания\n4. Усилията за въвеждане на електронно здравеопазване\nбих искал да предложа следното изменение на Наредба 26:\nВ чл. 20 се създават нови алинеи 3-5:\n(3) Автентичността на изследванията по ал. 1, т.3-5 се удостоверява от лабораторията, извършила изследването, по един от следните начини:\n1. чрез възможност за проверка с телефонно обаждане на база на уникален идентификатор на изследването. Телефон за контакт и номер на изследването трябва да са посочени в документа с резултатите.\n2. чрез предоставяне от страна на родителите на данни за достъп до онлайн система за проверка на резултата\n3. чрез електронен печат на лабораторията върху електронен документ с резултатите, по смисъла на Регламент (ЕС) № 910\/2014 на Европейския парламент и на Съвета от 23 юли 2014 г. относно електронната идентификация и удостоверителните услуги при електронни трансакции на вътрешния пазар и за отмяна на Директива 1999\/93\/ЕО (ОВ, L 257\/73 от 28 август 2014 г.)\n3.\n(4) Резултатите от изследванията по ал. 1, т.3-5 се приемат на хартиен носител и по електронен път, на адрес на електронна поща или чрез системата за сигурно електронно връчване по смисъла на § 1, т. 31 от допълнителните разпоредби на Закона за електронното управление.\n(5) Резултатите от изследванията по ал. 1, т.3-5 се съхраняват за срок от 12 месеца, след което се унищожават.\nСъхранението на данни за достъп (потребителско име и парола) е по принцип рисково, но в случая то е идентично на съхраняването на самите изследвания, като в същото време предоставя възможност за проверка на автентичността на данните.\nБи следвало да се обмисли вариант и за по-обща уредба на въпроса с автентичността на медицински изследвания, когато те се изискват по силата на нормативен акт за осъществяване на дадено право.\nС уважение,\nБожидар Божанов\n\nВ по-общ смисъл, за цялата драма с печатите преди време бях подготвил изменение на Административнопроцесуалния кодекс, с която да се забрани изискването на печати:\n„§ 1а. (1) Във връзка с административното обслужване на гражданите и юридическите лица административните органи, лицата, осъществяващи публични функции, и организациите, предоставящи обществени услуги не могат да  изискват полагане на печат върху документ на хартиен носител за удостоверяване на авторството.\n(2) Авторството на документ по ал. 1 се удостоверява от неговия издател чрез саморъчен подпис. Документът съдържа информация за имената на лицето, което го е издало, качеството и длъжността, в които действа, както и основанието на неговата  представителна власт.\n(3) Органите, лицата и организациите по ал. 1 не могат да отказват приемане на документ от граждани и юридически поради липса на поставен печат.\n(4) За неизпълнение  на задълженията по ал. 1 и 3 на отговорните длъжностни лица се налага административнонаказателна санкция по чл. 305 от Административнопроцесуалния кодекс.“\n(Следват изменения на двайсетина закона, които в момента изискват печат под някаква форма, които ще ви спестя – такъв законопроект Демократична България ще може да внесе в парламента след няколко месеца.)\nЗащо се занимавам с нещо толкова дребно? Нали вече записахме детето, повече едва ли ще имаме тоя проблем?\nЗащото това е чудесен пример защо няма електронно управление. На теория има, на практика някой някъде иска печат от някой друг и няма правен аргумент, който да го убеди в обратното. Затова трябва наредба по наредба, член по член, административен орган по административен орган да се налага електронната реалност. И защото е важно да променяме мисленето на всички нива – и на политическо ниво, и в администрацията, а и в съгражданите си, които с години са обикаляли за печати, защото „как така без печат“. \nTweetShare\n\n\n\n\nВсичко \n\n\n\nелектронно управление \n\n\n",
        "comment-author":"\n Мончо Монев каза: ",
        "comment-text":"\nПоздравления Божидар! Бъдещето е в главите на такива като теб!\n"
    },
    {
        "headline":"Хронология на липсващата електронна идентификация",
        "date":"2020-09-18T07:14:09+00:00",
        "content":"\n\nЕлектронна идентификация (по-конкретно националната схема за електронна идентификация), която е и кокошката, и яйцето на електронното управление, все още я няма. Ето кратка хронология:\n\nВ края на 2016 г. е готово всичко – има закон, правилник, осигурено европейско финансиране, техническа спецификация и документация по ЗОП (Закона за обществените поръчки).\nПроцедурата е пусната… и спряна в края на лятото на 2017 г (в следствие на няколко фалшиви обжалвания пред КЗК от фирми, чиято дейност няма нищо общо с поръчката).\nАвгуст 2018 (1г по-късно) електронната идентификация е пусната като част от голямата поръчка за личните карти.\nПоради избора на усложнена процедура свързана с класифицирането на части от поръчката (на две стъпки – одобрение на кандидати, и след това поръчка), изпълнител е избран в края на април тази година. Към момента доколкото знам тече процедура по обжалване на решението.\nОчаква се до края на годината (ако обжалванията паднат) да бъде сключен договор с изпълнителя и той да започне работа\nСроковете за eID по спомен са между 12 и 18 месеца, т.е. в средата или края на 2022 г. ще имаме система. Чиято спецификация е писана 6 години и половина по-рано и вече не е напълно актуална (напр. вече е достатъчно сигурно да се записва частен ключ в мобилен телефон с Android или iOS; през 2016 г. не беше).\n\nЗащо е толкова важна електронната идентификация (за която съм писал доста)? Дългият отговор е в тази 40-минутна презентация от 2016г. Краткият отговор е: защото гражданите нямат налично и удобно средство да се идентифицират онлайн пред държавата. Електронните подписи, които в преходния период (удължен от „2 години“ на „докато стане“) трябва да вършат тази работа имат редица проблеми. \nПърво – те са средство за подписване, не за идентификация и като такива нямат възможността в реално време да предоставят актуална информация за лицето извън записаната в удостоверението. Няма нужда да имаме саморъчен подпис, за да покажем на държавата (или дори на частни субекти) кои сме в онлайн среда. Трябва ни „виртуална лична карта“, която обаче не може да се копира и фалшифицира. Електронни услуги за физически лица могат и трябва да се ползват само с идентификация, с малки изключения.\nВторо – струват пари и поради това (без значение колко са евтини), не може да се постигне масовост сред гражданите.  Така дори да има е-услуги, хората няма с какво да ги ползват. Пример – опашките пред НОИ през март, след като НОИ пусна доста услуги онлайн, но хората трябваше да се наредят, за да си вземат ПИК. При електронната идентификация положението е „апетитът идва с яденето“. И трябва критична маса хора просто да разполагат със средството за идентификация в джоба си, за да потеглят нещата. Примери за това много, като любимият ми е Естония срещу Финландия. Естония дава на всички безплатна електронна идентификация, Финландия я прави опционална и платена. 15 години по-късно Естония „изнася“ електронно управление за Финландия, които изостават значително (опростявам историята, но е горе-долу така).\nТрето – националната схема за електронна идентификация не е само средството (дали ще е карта, „флашка“ или мобилен телефон). Тя е цялата инфраструктура, с която всяка електронна услуга да може да поиска идентификация от централизиран компонент, който да събере нужната информация в реално време. Националната схема е и компонент от системата за трансгранична електронна идентификация в рамките на ЕС (която не че е тръгнала успешно, но по други причини).\nБез електронна идентификация, всяка електронна услуга има много малка аудитория, което се потвърждава и от данните – извън услугите на НАП, които НАП активно промотира заедно със своя ПИК, използването на почти всички останали е минимално и доста неудобно.\nЗащо не е станало още? Всички политически решения по пътя от 2017 досега са лоши – спиране на отделната процедура; обединяване с голяма поръчка без реална нужда от това; засекретяване и избор на утежнена процедура; процедура, която не е разделена на лотове, позволяващи различни изпълнители; бавене.\nТака при напълно готова документация и финансиране, цял мандат не стига дори да се започне работа по най-ключовата система за електронното управление. Всички останали институции (вкл. ЦИК за пилотното дистанционно електронно гласуване) пък се оправдават „ами тя е в МВР системата, ние нищо не можем да направим“.\nТа така за управленския капацитет, визията и стратегическите проекти за модернизация на страната. Кой щял да дойде след оставката.. ‘де да знам, дано някой, дето да може за един мандат поне договор да сключи.\nTweetShare\n\n\n\n\nВсичко \n\n\n\nелектронна идентификацияелектронно управление \n\n\n",
        "comment-author":[
            "\n Николай Николов каза: ",
            "\n Bozho каза: "
        ],
        "comment-text":[
            "\nТози пост е информативен.\nНо и леко манипулативен. \nЕлектронната идентификация реално работи в много малко страни в ЕС (и извън него). Да, прословутата Естония е една от тях. \nНо аз от години ползвам eGov услуги във Великобритания (основно на данъчната служба) и системата там не е кой знае колко по-различна от тази на НАП. Когато ползвах други eGov услуги се наложи да правя отделна регистрация – т.е. реално там няма единно електронно ID. Поне за момента. Което, ако разбирам правилно, е и ситуацията в БГ.\nТа, да, сигурно е можело в БГ да процедират по-бързо, но е малко нелепо да се твърди, че БГ е изостанала в развитието на електронното правителство спрямо повечето европейски страни.\nНямам поглед върху други страни, но ми се струва, че БГ в това отношение е в златната среда.\nНе казвам, че не трябва да се опитваме да догоним отличника (Естония) а, че трябва да сме по-обективни оценявайки развитието на електронното правителство в БГ в контекста на целия ЕС, а не само на една отделно взета страна.\n",
            "\n„в много малко страни“:\nhttps:\/\/ec.europa.eu\/cefdigital\/wiki\/display\/EIDCOMMUNITY\/Overview+of+pre-notified+and+notified+eID+schemes+under+eIDAS\nТук са само нотифицираните схема. Има държави, където работи, но не са нотифицирани – напр. Австрия. \nТака че по-скоро коментарът е манипулатувен.\n"
        ]
    },
    {
        "headline":"Наръчник за правилно протестиране",
        "date":"2020-09-03T08:28:43+00:00",
        "content":"\n\nПротестите са хубаво нещо по принцип, обаче… тия точно – не! Сега ще ви обясня как е правилно да се протестира, така че всички да са доволни.\nПравилно протестиращият не иска просто оставка, защото така не е достатъчно ясно какво точно иска. Правилно протестиращият трябва да си носи в джоба лист А4 със законодателни изменения, които преди това е синхронизирал с всички останали на площада. Иначе за какво протестира?\nПравилно протестиращият, обаче, трябва да протестира и срещу всичко останало и да има много точен отговор на въпроса къде е бил, когато нещо друго е станало. \nПравилно протестиращият трябва да каже кой ще дойде след оставката. Нали е там с много хора – да съберат пари за социология и да имат готов отговор. После изборите ще са проформа.\nПравилно протестиращият не е организиран или организатор, но трябва да е подал заявление за протест, да е част от многохилядна тълпа (иначе няма смисъл) и да отговаря в социалните мрежи защо други хора протестират неправилно.\nПравилно протестиращият няма предварително подготвен плакат, защото това значи, че някой му плаща. Най-вероятно някой олигарх, то кой друг има пари у нас.\nПравилно протестиращият не пие бира. Бира се пие само на маса, а не като тия пропадняци на крак. Това е признак на много ниска култура и липса на национално самосъзнание.\nПравилно протестиращият протестира стриктно извън работно време. Противното би значело, че е безработен лентяй.\nПравилно протестиращият знае как е било на протестите 90-та година и знае как се прави. Но в същото време трябва да е млад, за да може премиерът да каже една хубава дума за него.\nПравилно протестиращият не затваря кръстовища, защото така не пречи на властта, а само на хората, които имат спешна работа в центъра. По изключение може да се затвори някое кръстовище около някоя сграда на властта, но за малко и с предварително предупреждение.\nПравилно протестиращият не се разхожда, защото с разходки нищо не се постига.\nПравилно протестиращият не прави пърформанси. Не свири на пиано, не се облича театрално, не прави флашмобове. С пърформанси властта няма да падне!\nПравилно протестиращият много внимава със стилистиката на своите послания и тези на всички около него. Ако някой извади ковчег, бесилка или чувал, правилно протестиращият трябва да отиде и да го убеди, че така не трябва. Иначе е съпричастен към лошата стилистика.\nПравилно протестиращият не е агресивен. Не обижда полицията, не хвърля шишета вода, не се бута, не чупи. Стои си кротко, защото с пърформанси може и властта да не падне, но пък ако падне по друг начин е още по-лошо. Най-добре да не пада.\nПравилно протестиращият не се намира в радиус от 100 метра с някой неправилно протестиращ, защото носи отговорност за действията му.\nПравилно протестиращият проучва и профилира съседните протестиращи, за да не се окаже до такива, които нарушават реда с бомбички и фойерверки. Ако не го направи, после заслужено ще бъде бит, защото не се е дистанцирал. Правилно протестиращият изземва всякакви опасни предмети и вещества от неправилно протестиращите, защото полицията е заета да стои пред околните сгради.\nПравилно протестиращият, ако бъде набит от полицията в някоя тъмна уличка, се заема лично да идентифицира кой го е бил и прави пресконференция, в която да поздрави ръководството на МВР за пропорционалните мерки за опазване на реда, изразявайки позитивно очакване за дисциплинарно наказание на този един объркал се от умората полицай.\nОбщо взето, правилно протестиращият трябва да отиде в 18:30 пред някоя сграда, да поздрави полицията, да надуе свирка десетина пъти, да викне „Оставка“, да си тръгне към 21 ч., преди да са дошли провокаторите, а на другия ден да напише писмо на управляващите какви точно промени иска. Всичко друго е напълно недопустимо и дискредитира, опорочава и омаскарява иначе легитимния граждански протест, който всички бихме подкрепили!\nЖалко, че толкова много хора протестират неправилно. Ако следваха този наръчник, властта нямаше да е паднала, но щеше да е по-добре – щеше да е чула протестиращите! Представям си го така – след получаване на исканията на протестиращите се прави междуведомствена работна група, която да предложи нормативни изменения, по които да бъде постигнат консенсус в легитимно избраното Народно събрание! Чувал съм, че така работят развитите западни демокрации, към които се стремим.\nПък и защо да пада легитимно избрана власт? Никакви корупционни скандали, зависимости на премиера, нарушаване на законови и етични стандарти, не могат да са достатъчен аргумент срещу демократично избрана власт. Милион и двеста хиляди избиратели са казали, че искат тези управляващи да дават поръчки и влияние на Пеевски, Доган и други обръчи и да пратят правилните хора във ВСС, които да изберат Гешев. Тези хора на площада са по-малко от милион и двеста хиляди!\nНо с времето ще се научим. Като излязат на площада милион и триста хиляди правилно протестиращи (подчертавам правилно), тогава може да има оставка. А дотогава – работа, работа, работа. \nTweetShare\n\n\n\n\nВсичко \n\n\n",
        "comment-author":"\n Димитър Георгиев - Бико каза: ",
        "comment-text":"\nСтрахотна публикация. Поздравления за което – отдавна някой трябваше да обобщи абсурдните опорки на властта, които се сипят за щяло и не щяло и мисля иронията е доста подходящ подход…точно като за интелектуалното ниво на властта 🙂\n"
    }
]