[
    {
        "headline":"“Мистерията в “Синия експрес” от Агата Кристи",
        "date":"2021-06-09T07:15:00+00:00",
        "content":"\n\n“Човек не бива да умира във влак.”\n\n\nОтново дойде ред на книга на Агата Кристи покрай предизвикателството #ReadChristie2021 и този път избрах “Мистерията в “Синия експрес”.\nДъщерята на американския милионер Руфъс Ван Олдин Рут Кетринг е убита по време на пътуване в “Синия експрес”, а много ценни рубини са откраднати. Само малцина знаят за скъпоценностите, така че кръгът на заподозрени се стеснява. Вниманието на полицията се насочва към отчуждения съпруг на Рут – Дерик, който има финансови затруднения, а ако се случи нещо на съпругата му, ще получи голямо наследство. Но Еркюл Поаро не е съвсем убеден в точно тези мотиви за убийството…\nВ много отношения това е типична мистерия с Еркюл Поаро в центъра – множество особени герои, които са обвързани един с друг, тайни, убийство и редица заподозрени. Но от друга страна това е книга за самите участници в нея – ние вече знаем историите им много преди да се появи белгийският детектив. Това носи различно усещане, тъй като в повечето книги на Кристи разбираме за живота на персонажите едва след като разследването започне.\nВ случая на “Мистерията в “Синия експрес” ми направи впечатление, че писателката много успешно експлоатира набор от теми, върху които се гради престъплението. Сега това беше идеята за брак, основан на пари – Рут Ван Олдин е наследствена милионерка, която не се омъжва за човека, когото обича, а за избраника на баща си – Дерик Кетринг. От своя страна, той ще придобие титлата “лорд” в бъдеще, но финансовите му затруднения са известни на всички. И двамата поддържат брака си само за пред хората, но имат и странични връзки. Именно любовницата на Дерик – Мирел, му дава идеята, че ако се случи нещо с Рут, той ще наследи много пари. Всичко това обаче е предшествано с настояване за развод от страна на Ван Олдин и с факта, че г-жа Кетринг е подновила старата си любов с граф де ла Рош и предприема пътуването си със “Синия експрес” именно, за да се срещне с него. Но големият въпрос остава – кой би могъл да убие Рут Кетринг?\nРазказана от трето лице, книгата е заинтригуваща, защото сюжетът е изпълнен с действие и интересни съвпадения – Дерик Кетринг е бил във влака по време на престъплението, граф де ла Рош е обикновен мошеник, който омайва жените и се възползва от техните финансови възможности, мис Кейтрин Грей е пътничката във влака, която последна вижда Рут жива, Руфъс Ван Олдин купува безценните рубини незаконно и новината се разчува в криминалните кръгове. Но нещото, което не ми харесва в книгите на Агата Кристи е как почти винаги, по случайност, Еркюл Поаро е на правилното място в правилното време. И тук отново той е просто пътник във влака, когато е извършено престъплението и започва да помага на местната полиция. \nИстината е, че не е лесно за читателя дори да се опита да отгатне какво се е случило, тъй като Кристи умишлено го насочва в погрешни посоки – предубеденост на разследващите, възрастен търговец на антики, които е известен с дискретност и способността да купува и продава крадени исторически ценности, отхвърлен съпруг, който е загубен без жена си, изоставената любовница Мирел, която иска да отмъсти на Дерик и появата на изкусния крадец Маркиза. И все пак знаеш, че всичко това е прекалено очевидно, така че не се лъжете – в основата са безценните рубини. Въпросът е кой, защо и как ги е откраднал – дали убиецът е използвал спирките на влака, за да се качи на него, дали е пътувал в експреса през цялото време, как точно е научил за скъпоценните камъни, защо изобщо Рут пътува с тях?\nРолята на Поаро е именно това – да проследи всички възможни сценарии вместо читателя и да подреди парчетата от пъзела, елиминирайки неоснователните мотиви. В случая на тази книга, той решава да действа в тандем с Кейтрин Грей – сдържана и възпитана (в книгата се споменава, че е тридесет и няколко годишна и неомъжена, което по тогавашните стандарти си е стара мома), която получава наследство от възрастната дама, за която се е грижела, и по стечение на обстоятелствата е основният свидетел. Не само че мис Грей разговаря с Рут Кетринг преди да бъде убита, а и през нощта вижда мъж да влиза в каютата на богата наследничка. За момент, може би, лутането на най-великия детектив измежду всички замесени ще ви отегчи, но ако сте чели и преди книга от първата дама на криминалния жанр, знаете, че той винаги открива отговорите и ги запазва за накрая. Но, в увереността на собствените си способности, Поаро отхвърля предчувствията и любопитно метафизично преживяване на госпожица Грей, което подсказва за убиеца. А той е пред очите ни през цялото време, макар да не е този, за когото се представя.\nАко трябва да съм напълно честна, “Мистерията в “Синия експрес” определено не е най-добрата книга на Агата Кристи. Самата тя казва, че я мрази според “Агата Кристи. Автобиография” (изд. Гнездото, 2021), тъй като я пише след редица злощастни събития – смъртта на майка ѝ, развода с Арчибалд Кристи и 10-дневното изчезване на писателката. Разбира се, не всяка книга на даден автор е майсторско произведение, но все пак Агата Кристи несъмнено си е заслужила славата и до ден днешен. \n\n\nОценката ми за книгата в Goodreads:\n⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 3 out of 5.\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":"\n Koko says: ",
        "comment-text":"\nМного леко и приятно четиво\n"
    },
    {
        "headline":"“Кланица 5” от Кърт Вонегът",
        "date":"2021-05-26T07:34:00+00:00",
        "content":"\n\n“Така е то.”\n\nИзбрана за един от 100-те най-добри романа на всички времена от Modern Library, американската класика „Кланица 5“ от Кърт Вонегът е сочена за една от най-въздействащите антивоенни книги.\nБили Пилгрим има способността да пътува във времето. Той преминава напред-назад в годините от живота си: кариерата си като оптометрист, сватбата на дъщеря си, смъртта на съпругата си, Втората световна война и най-вече бомбардировките над Дрезден. Били е в състояние да преживява тези моменти отново и отново и да размишлява по-дълбоко върху тях, докато се опитва да сподели със света за извънземните от планетата Тралфамадор.\nКогато започнете да четете “Кланица 5 или Кръстоносният поход на децата”, може да ви се стори, че е еклектична смесица от исторически факти, фантастика и хаотични мисли. Били Пилгрим “се е откачил от времето”, благодарени на отвличане от извънземните от планетата Тралфамадор и сега пътуваме с него през спомените му. Но би било изключително повърхностно да се резюмира така именно тази книга, тъй като чрез нея Вонегът разказва за собствените си преживявания във Втората световна война и жестокостите, с които се сблъсква, след като доброволно се записва в армията съвсем млад. \nМакар историята да не следва ясен хронологичен ред – в един момент Били е във военнопленнически лагер, в следващия е на медения си месец, после е в настоящето, след това е в зоологическата градина на Тралфамадор, не е трудно читателят да проследи действието, тъй като има свързващи елементи и преходът е логичен. Така се създава нещо като пъзел, който трябва да наредим. Повествованието е изпълнено със сатира, черен хумор, с доза цинизъм, фарс и трагедия, които преливат в силно реалистично обрисуване на войната и човечеството. Затова е поставено и подзаглавието “или Кръстоносният поход на децата” – именно деца са изпратени на фронтовата линия без шанс за оцеляване, а ако по някаква случайност останат живи, те ще трябват да живеят с емоционалните, психически и физически травми. Повече от тях не осъзнават какво е войната, макар да са се записали доброволно от патриотичен дълг – не са подготвени физически, не са облечени подходящо, не са въоръжени, не знаят какво ги очаква. Изправяш се пред враг, който не смяташ за такъв, но принципът е или ти, или той – биеш се, защото така ти е казано, така трябва.\nИ въпреки че класиката на Вонегът засяга прекалено сериозни теми, някак си романът носи лекота – странни герои, които сякаш ти казват “такъв е животът”, всичко това е една трагикомедия, в която всеки може да попадне, и извънземни за цвят. За мен това е и лайтмотивът на “Кланица 5” – важността на моментите във времето и как те въздействат на живота ни по-нататък. Но писателят нито за момент не спира да напомня за ужаса на войната и го прави изключително елегантно с изречението “Така е то.” – то е повторено многократно (над сто пъти) и винаги след като се спомене смъртта. “Да, така беше, точно така се случи, какво да се направи”, такъв смисъл носеше за мен – няма яд, няма упреци и назидания, това са фактите. А дори отвличането от извънземни да ви се струва странно и не на място, за мен беше по-скоро способ на Били да бяга от реалността, а може би наистина се е случило? Това е интересното на книгата – до последно се чудиш тралфамадорците съществуват ли или те са плод на въображение, в следствие на травма на главата или на посттравматично разстройство. \nДругият въпрос, който може би ще си зададете, е защо Вонегът е озаглавил така своята книга? Всъщност, след като американските военнопленници са изведени от лагера, те са изпратени в Дрезден, за да работят за местните, и са настанени в петата сграда на стара, нефункционираща кланица. Това става тяхното убежище и по време на жестоките бомбардировки. Но макар кулминацията и центърът на “Кланица 5” да са гибелните бомбардировки на Дрезден, когато градът е сринат със земята от военновъздушните сили на англичани и американци, трагедията и мащабите не са описани. Защото войната е опустошителна сила, която оставя само хаос в душите на хората. Тя е празнина във времето, която не може да бъде преразказана разумно. А одисеята на Били Пилигрим през времето може би отразява търсене на смисъл в живота, в действията, в страховете на всеки от нас, или пък точно обратното – доказателство, че Вселената е абсурдна.\nИ докато “Кланица 5” повдига важни въпроси за абсолютната безполезност на войната и нейният ефект върху хората, романът е многократно забраняван през годините, дори до ден днешен, заради явни сексуални сцени, липса на патриотизъм, насилие и нецензурни изрази. Според мен това си е чисто лицемерие. Но въпреки това, книгата на Вонегът си остава модерна класика заради силната си политическа сатира на абсурдната реалност, в която живеем.\n\nЕто и едно видео за основните похвати в писането на Кърт Вонегът с мой превод (можете да изберете българските субтитри от зъбчатото колело, долу вляво на видеото):\n\n\n\n“Малко или повече всичко това се случи.”\n\n\nОценката ми за книгата в Goodreads:\n⭐⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 3.5 out of 5.\n\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Жената от “Ориент Експрес” от Линдзи Джейн Ашфорд",
        "date":"2021-05-13T07:16:00+00:00",
        "content":"\nОтдавна бях хвърлила око на “Жената от “Ориент Експрес” от Линдзи Джейн Ашфорд, тъй като няма как да не си направиш асоциация с прочутия роман “Убийство в Ориент Експрес”. И до някъде ще се окажете прави, но в случая това не е книга от Агата Кристи, а книга за нея.\nПрез октомври 1928 г. известната писателка Агата Кристи решава да замине сама с „Ориент Експрес“, пътуващ към Месопотамия. Агата буквално иска да избяга от слуховете и публичността в Англия, тъй като се е развела с мъжа си, а той ще се жени повторно. Емоционално изтощена и нуждаеща се от усамотение, пътувайки под името Мери Милър, тя не подозира, че по време на пътуването ще срещне две други жени, които крият своята история – младата и симпатична Нанси Нелсън, наскоро омъжена, но бременна от друг мъж, и харизматичната и интелигентна вдовица Катрин Килинг, която се ужасява да споделя за миналото си. Опознавайки тези нови приятелки, Агата се опитва да разкрие тайните им и осъзнава, че животите им вече са свързани.\nВсъщност, историята в “Жената от “Ориент Експрес” е стъпила върху действителни събития: изневярата на Арчибалд Кристи, която слага край на брака му с Агата и следва развод; г-жа Кристи е познавала любовницата на мъжа си; писателката действително пътува до Багдад с “Ориент експрес” през 1928 година; Катрин Килинг наистина е част от археологическия екип при разкопките в Ур и губи първия си съпруг. Интересното на книгата е, че много умело са преплетени реални събития и хора, запазвайки дори имената им, с фикцията на автора. Това носи усещане за достоверност, но Ашфод пречупва историята под съвсем друг ъгъл. \nОпределено авторът е проучил историята на Агата Кристи и животът ѝ именно след това пътуване до Багдат, което ще е вдъхновение за много от бъдещите ѝ истории. И докато Нанси е измислен персонаж и нейната роля е по-скоро драматична, за да има някакъв незначителен нюанс на обрати и напрежение, Агата и Катрин действително стават близки приятелки в реалния живот покрай пътуванията до Багдад и техните истории са предадени достоверно до голяма степен. Обаче, макар книгата да предлага отговори за самоубийството на първия съпруг на Катрин и защо тя става госпожа Ленърд Ули, в исторически план може само да се спекулира, тъй като категорични доказателства липсват. Но може би това е нотката на тайнственост в книгата – загадките са по отношение на героините и какво крият те сами от себе си и от останалия свят. Катрин е магнетична жена сред екип от мъже, опитваща се да им бъде равна, но е емоционално разтърсена от кончината на съпруга си и крие много лична тайна, Нанси е младо момиче, което се сблъсква с брака по сметка и липсата на любов, но очаква дете от женен мъж, а Агата се опитва да преглътне унижението от развода и се пита дали вече не е късно да бъде обичана отново…и всъщност среща втория си съпруг Макс Малоуън. \nПоложителното, което открих в това четиво бяха описанията на гледките и местата – споменати са местности, сгради, забележителности, находки, които лесно можете да проверите и да научите нещо повече за йезидите, древния град Ур, месопотамските богове. Но обобщавайки, “Жената от “Ориент Експрес” е по-скоро добър начин да научите малко повече за определен период от живота на Агата Кристи. Стилът на писане е приятен, действието е последователно и бих могла да кажа, че това до някъде е биография с елементи на художествена измислица. Интересен факт за самата Линдзи Джейн Ашфод е, че е завършила “Криминология”, а след това е работила като репортер на Би Би Си и журналист на свободна практика – вероятно това ѝ е помогнало с писането, но се усещаше журналистическия почерк в проучванията и самата история става малко суховата. В книгата се преплита приключенското с доза драма и романс, а на мен ми се искаше да има и щипка мистерия – така или иначе Ашфорд е обогатила историята по свой начин, някаква загадка нямаше да навреди. Вероятно би се счело за клише в книга за Агата Кристи именно тя да решава случай или да разкрива загадки, но вярвам, че читателите сме очаквали по-завладяващ сюжет. \nВъпреки това, книгата е интригуваща, добре написана и ни предлага да надникнем в живота на Агата Кристи. Но ако търсите мистерия, по-скоро прочетете книга на първата дама на криминалния жанр.\n \n\nОценката ми за книгата в Goodreads:\n⭐⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 3.5 out of 5.\n\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Тревожна кръв” от Робърт Галбрейт",
        "date":"2021-04-28T07:09:00+00:00",
        "content":"\n\n“Животът ме е научил на едно: там, където няма способност за радост, няма и способност за доброта.”\n\n\nАко все още не сте разбрали, да ви кажа, че Робърт Галбрейт е всъщност псевдонимът на Джоан Роулинг (Дж. К. Роулинг) – авторът на поредицата за Хари Потър. От няколко години тя пише под този псевдоним като из основи сменя жанра от фантастика на трилър. А с обезкуражаващия си обем от 904 страници, “Тревожна кръв” е петата книга от поредицата за частния детектив Корморан Страйк. \nМарго Бамбъро изчезва преди 40 години, но въпросът какво точно ѝ се е случило не дава мира на дъщеря ѝ Ана. Тя наема Корморан Страйк и Робин Елакот, за да открият отговорите в срок от една година. Според заключението на полицията, Марго е убита от серийния убиец Денис Крийд и му е приписана като жертва, но може би главният разследващ е бил предубеден. Полицейските доклади са пълни с пропуски, единственият по-сериозен източник на информация е старият тефтер на главния разследващ Талбът, който се опитва да обясни мотивите за изчезването на Марго с окултни вярвания и астрология, а Страйк и Робин се опитват да разплетат случая, като междувременно се борят с чувствата си един към друг.\nПочитател съм на поредицата, макар да съм чела единствено “Смъртоносно бяло” преди настоящата книга, а предните три – “Зовът на кукувицата”, “Копринената буба” и “В служба на злото”, съм ги гледала като сериали на HBO. Но независимо от това, много харесвам стилът на Робърт Галбрейт – описателен, интригуващ, детайлен и изключително методично проследява всеки случай. Интересното в случая на “Тревожна кръв” е, че всяка глава започва с част от незавършената английска епична поема от Едмънд Спенсър “Кралицата на феите”, като в шест части се представляват добродетели. Съответно, с всеки избран фрагмент на епоса, Робърт Галбрейт насочва читателя накъде ще се развие действието. \nВ центъра на книгата са отново Страйк и Робин – Корморан е военен ветеран, загубил крака си, дълбоко наранен от единствената жена, която е обичал истински и която спорадично още присъства в живота му, изолира се от света, не показва чувства и е изключително добър в работата си. Робин става негов съдружник преди няколко години след като е назначена за временна секретарка в детективската агенция. Тя се опитва да се справи с паник атаките и посттравматичния стрес след като е изнасилена в колежа, а сега преминава и през труден развод, след като разбира, че съпругът ѝ има любовница. Междувременно се опитва да изясни собствените си чувства към Страйк. В “Тревожна кръв” е интересно да проследим и динамиката между двамата, научавайки мислите им в една и съща ситуация, отделно от разследванията им – Робин си мисли, че Корморан я подценява, държи я настрана и че по-скоро любовният му интерес е насочен към бившата му годеница; от друга страна Страйк не спира да мисли за съдружничката си, но не казва правилните неща в правилния момент, пестелив е на похвали и прави глупави подаръци, докато се бори с личните си проблеми. Въпреки всичко това, като екип се справят повече от добре, а всички догадки ще се съберат като двойка или не остават дори след края на петата книга.  \nНо да се върнем на конкретната история. Въпреки дължината на книгата, някои сюжетни линии и повторения от типа “какво знаем до момента”, които са по-скоро пълнеж, това е наистина добре написана мистерия. Сюжетът e сложен, приковаващ внимание, сериозен като засегнатите теми и пълен с обрати. Има толкова много интересни и ексцентрични герои, свързани със случая, че може би на моменти ще ви е сложно да разберете какво точно се случва и ще ви е много трудно дори да предположите кой е отговорен за изчезването на Марго. И докато двамата частни детективи ровят в миналото, читателите разбираме за улики, свързани със сатанизъм, астрология, гадаене с таро и осъзнаваме колко лесно можем да бъдем подведени от собствената си преценка за външен вид, социален статус или професия. В “Тревожна кръв” се отдава голямо значение и на теми като: промяната, загубата, феминизъм, насилието над жени в множеството му форми, затова някои части от книгата може да са чувствителни за читателите, но всички те се разкриват във времето чрез героите. Наркозависим лекар; починал полицай, който разследва първоначалното изчезване и бавно полудя; италиански гангстери и проститутки; мъж-женкар, чиито приятелки умират; семейство с психически заболявания; близките на изчезналите жени и сериен убиец, който се облича като жена, за да похити по-лесно жертвите си. Но нещата понякога не са такива, каквито ги представят хората. Все пак искам да спомена, че образът на серийния убиец Денис Крийд е многопластов, макар самият той да присъства пестеливо в книгата и да не е основният фокус – с много трудно детство, наречен “Демонът от Парадайс парк”, Крийд е изключително интелигентен социопат, крайно садистичен и егоистичен, отговорен за изнасилването, мъчението и убийството на множество жени, чийто брой и до днес не е известен на полицията. Той е настанен в психиатрична клиника и отказва да отговаря на въпросите на полицията и журналистите. Самата Роулинг признава, че образът на Крийд е бегло съчетание от истинските серийни убийци Джери Брудос и Ръсел Уилямс, и разбира се той е удобният извършител за полицията, но така и не намират потвърждение за това. \nИ макар да може да ви се стори, че действието се развива по-скоро бавно, има прекалено много сюжетни линии и прекалено много замесени хора, които трябва да се елиминират от Корморан и Робин, за да се достигне до отговорите. Така, в шеста част нещата се забързват.  Поднася се нова и нова информация, която вече води до разкриването на извършителя, който е по-скоро изненадващ – съчетание от много мрачен герой на Агата Кристи, доза “Отворени рани” и Греъм Йънг. Да си призная честно обаче, методите и мотивите, изложени от Галбрейт, ми се сториха доста познати, тъй като съм ги срещала често в трилърите. Но това не прави книгата по-малко добра. Макар неразкрития случай с изчезналата лекарка Марго Бамбъро е централната нишка на “Тревожна кръв”, Галбрейт преплита астрологията, гръцката митология, психични заболявания, уврежданията и други сложни концепции в един добре структуриран трилър, междувременно намирайки баланса между разследването и личния живот на главните герои.\nИ докато началото на всяка глава е давано със стихове от “Кралицата на феите”, където се прославят добродетели, в самата история намираме множество грехове – гордост, гняв, похот, завист. Не знам дали авторът е целял това противопоставяне, или това са само мои спекулации, но книгата е изпълнена с алегории, метафори и препратки към скритото от очите. А амбициозното начинание на Галбрейт да напише “Тревожна кръв”, напълно оправда очакванията ми. \n \n\nОценката ми за книгата в Goodreads:\n⭐⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 4 out of 5.\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"Как да отворим правилно нова книга?",
        "date":"2021-04-21T08:10:00+00:00",
        "content":"\nВероятно заглавието ви се струва странно и сигурно ще си кажете: “Че колко точно начина има за отваряне на книга?!”. Просто се оказа, че има няколко стъпки, благодарение на които можем да направим това правилно, ако решим да четен нова книга с твърди корици, за да може да я запазим и да не се разкъса.\nТези съвети са продиктувани от случка, която американският книговез Уилям Матюс разказва в своята книга “Modern Bookbinding Practically Considered” от 1889 година, когато негов клиент съсипва нова книга, отваряйки я в средата прекалено рязко. Така, инструкциите как да отваряме книга с твърди корици за първи път стават много популярни и започват да се лепят като бележки на първите страници на книгите за продажба и в библиотеките. \nСпоред мен даже, спокойно можем да пренесем тази техника и към всички книги, за да можем да ги съхраним в добро състояние за по-дълго и да не ги мачкаме, натискаме или прегъваме, когато започнем да ги четем.\nЕто и стъпките:\n1. Оставете книгата на маса пред вас без да я отваряте. Обърнете я така, че гърбът на книгата да е опрян в масата и да е перпендикулярна на вас.\n2. Отгърнете предната корица, придържайки книгата.\n3. След това отгърнете и задната корица, като придържате страниците с ръце.\n4. Отделете около десет страници от предната част. Прокарайте с лек натиск ръката си по вътрешната страна на книгата, така че да пригладите страниците.\n5. Отделете последните десетина страници от задната страна на книгата и направете същото.\n6. Продължете да редувате разгръщането с приглаждане на няколко страници отпред и отзад, докато стигнете до средата на книгата.\n7. Повторете това няколко пъти и сте готови.\n \nЕто и стъпките в снимки, за да се ориентирате по-добре:\n\nНе забравяйте да сте внимателни и да не прилагате много сила, за да не се измачкат страниците или да не разлепи\/разшие корицата. Необходимо е да сте съвсем предпазливи, ако прилагате тези стъпки към стара книга, която не е четена досега и е лепена – при старите книги, когато лепилото вече съвсем изсъхнало, има опасност дори лек натиск във вътрешната част на страниците да предизвика буквално разцепване на книгата.\nНадявам се да ви е било полезно! \n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Смъртта на лорд Еджуеър” от Агата Кристи",
        "date":"2021-04-15T07:15:00+00:00",
        "content":"\n\n“Ние просто обсъждаме възможностите. Все едно, че пробваме дрехи. Тази става ли? Не, прави гънки на рамото. А онази? Да, тя стои по-добре, но като че ли не е достатъчно голяма. Тази пък е прекалено малка. И така, докато открием точния размер — истината.”\n\nСледващата книга от предизвикателството #ReadChristie2021 избрах да е “Смъртта на лорд Еджуеър”, която по план трябваше да е в март месец. Отново се срещаме с небезизвестния Поаро и неговия приятел Хейстингс, които без да искат са намесени в разследване на убийство.\nОбещаваща актриса Джейн Уилкинсън е омъжена за Джордж Алфред Св. Винсънт Марш, четвърти барон Еджуеър, но този брак не устройва никоя от страните. Затова Джейн желае той да бъде прекратен, макар многобройните откази на съпруга ѝ. Но егоцентричната, студена и решителна актриса е готова дори сама да се отърве от лорд Еджуеър само и само да бъде отново свободна. Тези думи са изречени пред самия Еркюл Поаро и приятелите ѝ. А ситуацията става прелюбопитна, когато ден по-късно благородникът е намушкан смъртоносно. \nСамата книга започва с убийството на лорда и ни превежда през всички стъпки и герои в разследването – племенниът на Еджуеър, които ще наследи името и богатството, вдовицата Джейн Уилкинсън, която вече има планове за следващ брак, дъщерята на лорда Джералдин Марш, която мрази баща си, и актрисата Карлота Адамс, която изключително добре имитира лейди Еджуеър, но в самото начало на книгата и тя е намерена мъртва. Очевидното заключение е, че смъртта на Еджуеър и г-ца Адамс вероятно са свързани, но как и защо?\n Като в класическа книга на Агата Кристи, сме странични наблюдатели на разсъжденията на Поаро, размислите му върху уликите и заподозрените, но не получаваме много насоки, за да се опитаме да се досетим сами кой може да е извършителят. Вероятно, защото в последно време прочитам и по-малко известните книги на Кристи, се получава някакво насищане и започвам да забелязвам детайли, които ми дотягат – поведението на известния детектив да подценява всички останали и тенденцията само той да е способен да разреши толкова заплетени случаи. И едва сега се замислих, че когато Поаро говори на френски, всички го разбират, независимо от статута на хората, от ситуацията и държавата. Стори ми се доста неправдоподобно. Разбира се, знам, че има историческа причинно-следствена връзка, но все пак реших да го вметна.\nНо да се върнем към “Смъртта на лорд Еджуеър” – действително, на пръв поглед, това е доста заплетена мистерия и след първите убийства следват още, за да се прикрие важна информация, а уликите водят навсякъде и към всекиго. Въпреки това, книгата се чете лесно, бързо и историята е интересна, защото всеки от замесените герои има мотив за убийството на лорда, но има и алиби. Има няколко обрата, които са правдоподобни и те улавят на кукичката, но не забравяйте да четете между редовете и да помните детайлите. Обаче това, което ме дразни в повечето книги на Агата Кристи (независимо от безспорния ѝ талант и величие), е спестяването на информация на читателя – можеш само повърхностно да предполагаш как ще се развият събитията и има прекалено много догадки. Истината е, че инспектор Джап свършва по-голямата част по събирането на показания и доказателства, докато Поаро и  Хейстингс са объркани и притеснени, но все пак логиката на белгийския чудак е непогрешима. И в крайна сметка, всичко е много просто, а великият детектив разрешава случая, дочувайки реплика на непознат на улицата и историята се подрежда. \nВсички знаем, че Кристи е ненадмината в изграждането на героите, и макар в случая на “Смъртта на лорд Еджуеър” те да са стъпили върху стереотипи, са достатъчно актуални и днес. Много ми се искаше, обаче, да беше задълбано повече в образа на лорд Еджуеър – очевидно е бил не особено приятен, жесток и се правят само намеци за част от неговите предпочитания. За мен, всъщност, най-интересното беше краят и не защото Поаро отново разкрива случая и обяснява как се е случило всичко, а защото най-после се разгръща основният образ в книгата – съчетание от егоцентризъм, безскрупулност, жестокост, липса на съвест, хладнокръвие и доза психопатия. \nКнигата е добра и, да, не можем да я сравняваме с най-известните творби на Кристи – добро начало, малко мудна среда и задоволителен край. Но все пак винаги можем да разчитаме на първата дама на криминалния жанр за увлекателна, добре написана и добре разказана мистериозна история.\n \n\nОценката ми за книгата в Goodreads:\n⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 3 out of 5.\n\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Улица “Тъмните магазинчета” от Патрик Модиано",
        "date":"2021-03-31T07:24:00+00:00",
        "content":"\n\n“Аз съм нищо. Само един ясен силует в нощта на терасата на това кафене.”\n\nПатрик Модиано беше напълно неизвестен за мен писател до преди “Улица “Тъмните магазинчета”. Но това в никакъв случай не значи, че френският писател може да бъде пренебрегнат, защото печели Нобелова награда за литература през 2014 година, а преди това е носител на наградите „Гонкур“ (за тази книга през 1978), Grand Prix du roman de l’Académie française, Австрийска държавна награда за европейска литература и други. \nНо “Улица “Тъмните магазинчета” си е особена книга още от първата страница, и колкото и абстрактно да звучи това, не мога да го обясня по-точно. Ако премахнеш всички имена, сякаш веднага разбираш, че е писана от французин – носи особен заряд и стил, който не може да бъде сбъркан. И всъщност “Улица “Тъмните магазинчета” дава точно това, което обещава анотацията на задната корица: “Един рядко добре композиран, без излишества, геометрично построен роман”. Разбира се, “добре компониран” е въпрос на вкус и гледна точка, но тази книга наистина е без излишества – минималистична и право на темата.\nГи Роланд не знае кой е. Преди 10 години, неговото минало е изчезнало зад завесата на амнезия. Измисленото му име не е източник на самоличност, а просто удобство за другите да се позовават на него. В продължение на осем години работи за частен следовател на име Хуте. Когато шефът му се пенсионира и се мести в Ница, Ги решава, че може би е време да разследва собственото си минало.\nИ докато книгата може да се резюмира толкова кратко, Патрик Модиано с всяка следваща страница ни разкрива картината на Франция от 1940 година, разказва ни за един живот, който сякаш е спрял по време на Втората световна война. Всичко е една мозайка, която се напасва от стари снимки, половинчати сведения, адреси, надежда, че някой ще разпознае героя Ги Роланд. Той евентуално може да бъде Джими Педро Стърн, гръцки евреин от Солун, който живее в Париж с предполагаемо име Педро МакЕвой и работи за легацията на Доминиканската република. По време на разследването си установява, че споделя живота си с Дьониз Кудрьоз, френски модел; и заедно с приятелите си Фреди Хауърд дьо Лус, британски гражданин, Гей Орлова, американска танцьорка от руски произход, и Андре Уилдмер, бивш английски жокей, са опитали да напуснат Париж, станал опасен за тях по време на германската окупация. \nНо тези хора са по-скоро призраци, които Роланд се надява да улови – хората, които са ги познавали, са изгубили дирите им от години, а тези, които знаят пълната история отдавна ги няма. Остават само едни стари кутии със снимки и писма. И така, през цялото време “Улица “Тъмните магазинчета” ми носеше усещане за ноар – тъмнина, мистерия, краските са черно-бeли, тъмните улички, които предизвикват усещане за страх, но и бегли спомени в минало време. Целият роман е изграден сякаш с кинематографични техники. Мрачният Париж и усещането за меланхолия, много точно пресъздават състоянието на Ги, търсещ себе си в лабиринта от странни апартаменти, хотели, ресторанти и чужди спомени. Всички тези места като че ли създават емоционална карта на героя, проследявайки стъпките му с надеждата да открие кой е всъщност.\nПовествованието в книгата е изградено основно върху сюжет и диалог, но изглежда Модиано си е поставил за цел всяка нова “улика” да носи по-скоро разочарование – няма конкретни отговори или потвърждения, само фини насоки къде да се търси следващата неизвестна в задачата. И в един момента като читател, се губиш в плетеница от мистерии. Въпреки това, романът носи някаква лекота и от време на време писателят ни насочва към философските въпроси в търсенията на Роланд и емоционалните впечатления от скитанията му в Париж. Това сякаш забавя историята, но прозата на Модиано е блестяща. \nИ когато Роланд започва да си спомня малки части от цялото, стигаме до пътуването до Межев, откъдето е трябвало да премине границата заедно с Дьониз. Двамата обаче се доверяват на неправилните хора – Педро е оставен в снежната шир, а съпругата му, без да подозира нищо, потегля с кола с човека, обещал им спасение. А краят остава отворен, точно като търсенето на Ги. Дали той е същият този Педро, дали има някой, който е останал жив и може да му даде отговорите, дали все някога някой ще го познае? \nВ цялостта си, можем да кажем, че “Улица “Тъмните магазинчета” е книга без излишни изхвърляния, обрати, сюжетни главоблъсканици. Може да ви се стори и скучновата и объркваща. Но това е роман за един обикновен човек преживял Втората световна война и окупацията, търсещ кой е бил и кой може да бъде сега. Защото всички в някакъв момент се питаме “Кой съм аз?”, “Какъв е смисълът на живота ми?”. Миналото ни носи спомени и опит, а бъдещето – посока и надежда. Опитваме се да съставяме планове и търсим посоки, в които да поемем. Но какво ще направим, ако всичко това един ден се окаже мъглявина и трябва да открием отново себе си в хаоса?\n \n\nВече бях изживял живота си и бях само едно провидение, блуждаещо сред мекия въздух на събота вечер.\n\n\nОценката ми за книгата в Goodreads:\n⭐⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 3.5 out of 5.\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Джейн Еър” от Шарлот Бронте",
        "date":"2021-03-18T08:21:00+00:00",
        "content":"\nПреди време ми попадна статия за образа на Джейн Еър в съвременни романи, които пресъздават историята ѝ. Стори ми се интересно, тъй като книгата на Шарлот Бронте се е превърнала в готическа класика, а и реших да последвам обещанието си за по-разнообразни четива през тази година, прочитайки оригинала. \nДжейн остава сирак още като дете – без потекло, без пари, и грижите за нея са поверени на вуйна ѝ мисис Рийд. В детството си малката Еър среща единствено физически и емоционален тормоз, упреци и наказания, които я карат да се чувства като изгнаница. За да не я търпи повече в къщата си, мисис Рийд изпраща Джейн в интернат за сираци, където глада, студа, лишенията и жестокостите отново съпътстват ежедневието на учениците. Въпреки всичко, мис Еър не спира да се стреми към личната си свобода и не оставя достойнството ѝ да бъде потъпкано. Но животът ѝ се променя след години, когато Джейн е наета за гувернантка в богато семейство и се влюбва. \nВсъщност, книгата е издадена през 1847 година и Шарлот Бронте използва мъжки псевдоним – Кърър Бел. Предвид засегнатите теми, едва ли жена писател е имала шанс да бъде издадена. Някои читатели ще приемат “Джейн Еър” като книга за любовна история, други ще я разглеждат като история за израстването и формирането на силна и независима героиня. В случая обаче, няма правилен или грешен отговор. Романът на Шарлот Бронте е и двете. А стилът на Бронте е майсторски – невероятното богатство на езика, описанията, пресъздаването на обстановката. Не мога да не вметна и великолепната работа по превода на Христо Кънев! (изданието, което имам е от 1979 година на ДИ „Народна култура“)\nИстория е разказана от първо лице, това на Джейн Еър, която говори директно на читателя. Цялостното усещане е, че това не е просто художествен роман, а сякаш ставаме странични наблюдатели на случващото се през годините, докато Джейн списва своя дневник, своята автобиография. Всъщност, героинята преминава през пет отделни етапа: детството на Джейн в Гейтсхед Хол, където тя е малтретирана емоционално и физически от леля си и братовчедите си, дори и от прислугата; образованието ѝ в института за сираци “Лоуд”, където печели приятели и модели за подражание, но страда от лишения и потисничество; времето си като гувернантка в имението “Торнфийлд“, където се влюбва в мистериозния си работодател Едуард Рочестър; времето си със семейство Ривърс; и в крайна сметка нейното събиране и брак с любимия ѝ Рочестър.\nНо измежду всички тези периоди, са засегнати изключително много противоречиви теми, както и за нашето време, така и за 19 век. Само мога да подозирам, защото така го усетих  четейки, че “Джейн Еър” е своеобразен бунт на самата Шарлон Бронте за устоите и разбиранията на обществото на собственото ѝ време. Книгата препредава социалния ѝ коментар за: ролята и отношението към жените, сираците, бедните, незаконните деца в английското общество; библейските учения, които са по-скоро лицемерни и трябва да се спазват от жените и бедните, но не и да учат на социално равенство; арогантността и властта, които са твое рождено право, ако си роден в заможно семейство. Но темата, която изпъква и тежи най-много, е за правото на жената да избира, правото ѝ да не бъде осъждана за действията си. Правото ѝ сама да решава кого да обича или не и да не дава обяснение за собствените си желания. Всичко това е в пълен контраст с викторианска Англия – жената трябва да е лишена от мнение и воля и да следва единствено повелите на мъжа и вярата. \nИ въпреки нюансите и порядките на епохата, Шарлот Бронте сякаш успява да се разграничи от това. Тя разказва историята на Джейн методично и без премълчаване, без да набляга на заключения, оставяйки читателите сами да формират мнението си за живота на младото момиче. Джейн израства като сирак под грижите на вуйна си; получава образование в интернат; става гувернантка в имение; влюбва се в господаря си; напуска го; скита се и почти умира от глад преди да бъде приютена от млад пастор и сестрите му; Джейн чудодейно открива, че е наследница на състояние, оставено от брата на баща ѝ; пасторът, макар неин братовчед, ѝ предлага брак и накрая момичето се връща при любимия си. Е, всички тези обрати в историята могат да ви се сторят особени и причудливи, но са в духа на готическите романи. \nПоложителното е, че внимателно организираната структура на повествованието прави историята подредена и лесно проследима. Но поради това, от средата нататък имах усещането, че по-скоро чета хроника – не можах да усетя истински емоциите, дилемите, промяната в чувствата. Другият ми проблем с “Джейн Еър” бяха свръх детайлните описания – измежду диалозите, Бронте вмъква обяснения за обстановката, мислите, спомените на героите и минават страници, докато се върне на конкретната ситуация. На моменти наистина се уморявах. Също така, с минаването на времето в книгата, за мен Джейн се променя фундаментално – в началото тя по-скоро оспорва религията, после се уповава на Бог; представена е като независима, млада дама, но първо се подчинява сляпо на Рочестър, а след това и на Сейнт Джон, но поне го отхвърля; едва когато става заможна, тя се чувства равна на останалите. Оставяйки тези неща настрана, любовният аспект на връзката Еър-Рочестър също ми беше проблематичен. Едуард Рочестър е обсебващ, властен, манипулативен мъж, двойно по-възрастен от Джейн, неприемащ “не” за отговор, държащ съпругата си Бърта затворена на тавана, защото е луда и междувременно иска да се ожени втори път. Когато тайната му е разкрита, той оправдава действията си с това, че съпругата му пречи на собствения му живот и добро име в обществото?! Всъщност частта със затворената съпруга ми беше най-интересна, но тя бързо, бързо приключи.\nНапълно осъзнавам, че мнението ми е по-скоро непопулярно като не се възхищавам на този роман, но не бих могла да го приема просто като класическа, литературна, любовна история – имаше прекалено много неща, които ме тормозят в книгата и като сюжетна линия, и като стил на писане. И разбирам, че е било необходимо за времето си да има щастлив край, но за мен е напълно погрешно. Нали идеята на “Джейн Еър” е, че Джейн е свободолюбива, волева и принципна? Предполагаше се, че тя е напредничава и може би изпреварва времето си? Лично аз загубих този образ някъде измежду 497-те страници.\nИмах наистина големи очаквания за тази класика, но не беше по моя вкус. Не съжалявам, че я прочетох, но се надявах да е далеч по-интригуваща. Уви, не беше.\n \n\nОценката ми за книгата в Goodreads:\n⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 3 out of 5.\n\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Чудноватият дом” от Агата Кристи",
        "date":"2021-03-03T08:00:00+00:00",
        "content":"\n\n“Знаеш ли, ние сме много странно семейство… Много безмилостни сме — и то под най-различна форма. И това е, което ме безпокои най-много. Че сме безмилостни по различен начин.”\n\nТази година реших да направя нещо различно по отношение на читателските си навици и да се включа в читателско предизвикателство за първи път. Без много много да го мисля, си избрах #ReadChristie2021 – прочитане на 12 книги на Агата Кристи за 1 година, като за всяка от тях има насока за място на действието или герой. Само че, правя една промяна за себе си и няма да следвам книгите последователно. Всъщност, спрямо читателския списък, “Чудноватият дом” трябва да е предпоследната книга от предизвикателството, в графа “История, развиваща се след Втората световна война”.  \nПатриархът Аристид Леонидис, благодарение на своя нюх за бизнес и решителност, с годините успява да се превърне в заможен и уважаван предприемач и да подсигури живота на своите синове, съпругите им, внуците и дори сестрата на първата си жена. И ето така, три поколения на семейство Леонидис живеят заедно и спокойно в имение в предградието Суинли Дийн. До момента, в който Аристид не е отровен със собственото му лекарство и всички подозрения падат върху младата му съпруга Бренда.  \nКолкото и да е изненадващо, “Чудноватият дом” е самостоятелна книга, без конкретен декетектив като Поаро, госпожица Марпъл или комисар Батъл, с изключението, че разследването е поверено на Скотланд Ярд. Това е класически криминален роман от типа “кой го прави” – много герои и всеки би могъл да има мотив. Обаче, заподозрени са единствено членовете на семейството, тъй като и убийството се е случило в къщата. От друга страна, началото на книгата намеква и за невъзможно убийство – на пръв поглед никоя причина не е достатъчно основателна, а и всеки има алиби. Дали в основата са парите на Леонидис или чиста омраза? Сложни семейни отношения, завист, егоизъм, прикрита загриженост – това прави “Чудноватият дом” още по-интересна и объркана. \nРазвитието на историята и сюжета са ни представени от Чарлз Хауърд. Той иска да се ожени за София, най-голямата внучка на Аристид Леонидис, но първо трябва да открият убиеца. Чарлз се оказва на най-правилното място, тъй като е син на помощник-комисар в Скотланд Ярд и би могъл да събира вътрешна информация, опознавайки семейството, и да я предава на полицията. Но много скоро младият Хауърд се озовава в мрежа от семейни тайни и не липсват хора, които могат да спечелят много от смъртта на главата на семейството. \nКакто и в другите ѝ книги, майсторството на Кристи си проличава в изграждане на образите: в описанието, в жестовете, в тяхната същност и как всичко това е представено на читателя.  София и семейството ѝ биха предпочели убиецът да бъде младата вдовица на дядо ѝ, Бренда, или учителят на Юстас и Джоузефин – брат и сестра на София – млад мъж на име Лорънс, когото смятат за страхлив и слабохарактерен и когото всъщност подозират в любовна връзка с Бренда. Разбира се, нещата рядко са толкова лесни и има цял списък от възможни заподозрени, живеещи в „малката чудновата къща“ на семейство Леонидис. Филип, който винаги е завиждал на брат си, че е любимецът на Аристид; Роджър, който винаги е искал да се докаже на баща си; Клемънси, която не иска да има нищо общо с богатството на семейството и иска да избяга със съпруга си; Магда, актрисата, която свръхдраматизира и Аристид отказва да финансира театралните ѝ постановки; Едит де Хавиланд, сестра на покойната първа съпруга на Аристид, която се нанася в къщата, за да се грижи за децата му; Бренда, която от сервитьорка се превръща в госпожа Леонидис; Юстас, който е болен от детски паралич и се чувства изоставен от всички; Джоузефин, малкото, плашещо момиче, което подслушва и знае всичко; и накрая София, която се сдобива с цялото семейно богатство, благодарение на завещанието. \nА след първото убийство, идва и второ. Дали убиецът е все още в къщата или заплахата идва отвън? Обрати, нова информация с всяка глава, нови подозрения и догадки. И когато си мислите, че всеки би могъл да бъде убиецът, то наистина всеки би могъл да бъде. Кристи ни спестява уликите, подсказките и вероятно затова развръзката е толкова изненадваща. \nИ макар “Чудноватият дом” да не е дълга и обемна книга, в нея има достатъчно интересна история, която ще ви накара да предполагате края буквално до последната глава.\n \nП.П: Има хубава екранизация на “Чудноватият дом” с режисьор Жил Паке-Брене. Част от актьорите във филма са: Терънс Стамп, Кристина Хендрикс, Джулиан Сандс, Джилиан Андерсън и Глен Клоуз. И макар описанието на героите да не се препокрива с избраните актьори, да има основни разлики с книгата и режисьорски решения, все пак е интересно да се изгледа.\n \n\nОценката ми за книгата в Goodreads:\n⭐⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 4 out of 5.\n\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Кладенецът” от Веселина Седларска",
        "date":"2021-02-18T08:10:00+00:00",
        "content":"\n\n“Взимаш нещо отвън от тебе, влиза в тебе и се изважда навън. Важното е да не се изкриви съобщението по този маршрут. Идва едно съобщение, божествено съобщение: “Обичайте се”! И някой го препредава: “Обичай ближния си”! И ето ти грешка в съобщението, което, когато е било божествено, ти е съобщавало да обичаш себе си.”\n\nХаресвам Веселина Седларска като журналист – чета голяма част текстовете, които публикува, следя я в социалните мрежи. Но я опознах като писател, когато тя реши да разкрие голяма част от себе си като човек с “Депресията ме обича”. Всъщност “Кладенецът” е дебютният роман на Седларска, така че съм започнала малко отзад напред, но в това няма никакво значение, защото прекалено дълго отлагах прочитането на тази книга.\nПо време на курс по творческо писане с насоченост към психологията, героинята Милкана Пейчева поставя задача на групата да напишат ръкопис за героиня, която ходи на психоаналитик. Веселина Седларска е част от участниците и чрез своя ръкопис се хвърля в кладенеца на съзнанието, на нищото в душата, на търсеното щастие, на необятния аз. \nНе мога да отрека, че книгата ми тръгна тегаво, някак си не успях да се свържа емоционално с голяма част от историите. Всъщност структурата на “Кладенецът” се дели между разкази от курса по творческо писане и ръкописа на Седларска, вмъквайки цитати и препратки към психоанализата, към Фройд, Юнг. История в историята, които в края се обединяват. Но хубавото на книгата е, че няма претенции за научна литература, наблягаща на психология, термини и тълкуване. Напротив, “Кладенецът” е фрагментирана, лична изповед – откровена, разнородна. Откриваме героите Савата, Милкана, Радев, Кити, Стамена, които имат собствена живот, собствен опит преди писането на един ръкопис да ги събере заедно. Във всекиго можем да открием по нещо, но за мен си останаха по-скоро фон, някаква събирателна на всички истории.\nИстината е, че ми е много трудно да резюмирам конкретно тази книга, или да напиша мнението си свързано, защото съзнанието ми се лута между прочетеното и какво всъщност се опитва да ни каже авторът. В един момент ти е едно хаотично, неопределено, после става сериозно, после пак не разбираш нищо, след това пък намираш себе си в думите. Но в крайна сметка не приемам книгата като роман-художествена измислица, тъй като текстовете на Седларска са като упражнение в психодрамата, а ние сме участници, свидетели. Не случайно, много често, съветите на психолозите са да записваш мислите си, да си водиш дневник, да изхвърляш върху листовете, това което ти тежи. Един вид самотерапия. Но в случая не знаеш кое е личното и кое е плод на въображението на журналистката.\nВероятно всеки започнал “Кладенецът” ще си помисли, че Седларска пише за себе си, но дали е точно така – никой не знае. В края на книгата разбираш, че може би грешиш, или пък не?! Дали е собствен опит или само преказказва? Архетипи, персонажи, метафори, никой не може да отрече богатството на езика и знанията на авторката, които искрено впечатляват. “Кладенецът” е истории, поуки, случки, бреме, чужди амбиции, все събирани с годините. Но на моменти ми се искаше да бъдат пропуснати частите с общите разговори в групата на курса. Ще се надценя като кажа, че аз бих оставила само главите на ръкописа и края – някак си ми изглежда по-завършено. \nИзненадващо за мен самата усетих “Кладенецът” чужда, не моята книга, за разлика от “Депресията ме обича”. Може би, щом прочетох втората, натоварих първата с прекалено големи очаквания. Но напълно осъзнавам, че тази книга се е появила от нуждата от писане, от извървения път на Седларска, от изживяното, от нуждата за споделяне без гръмкост. И съм убедена, че прозата ѝ ще прогори на много хора. \n \n\n“Какво ли се мъча след Екзюпери, след като той го е казал възможно най-добре: разхлабил се бе божественият възел, който свързва не­щата. Точно така го чувствах. Разхлабил се е възелът, който те държи цял, събран, единен, смислен. И за­почваш да се разпадаш на парчета, черупки, кръпки, люспи, перца, капки – това отвън. А вътре – морета от неизплакани думи, в които си толкова изтощен да плу­ваш, че вече копнееш спасително да се удавиш.”\n\n\nОценката ми за книгата в Goodreads:\n⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 3 out of 5.\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Към един незнаен бог” от Джон Стайнбек",
        "date":"2021-02-03T08:15:00+00:00",
        "content":"\n\n“- Може би нищо никога не се променя. Може би се случват само непроменими неща.”\n\nВ самото начало на годината усетих нужда да поразнообразя жанра на книгите, които чета. Затова и се радвам, че “Към един незнаен бог” е първата ми прочетена книга за 2021. Джон Стайнбек винаги е бил един любимците ми с неповторимия си стил на писане, който те препраща някъде отвъд собствените ти сетива.\nКнигата проследява историята на Джоузеф Уейн, който копнее за своя земя на запад и след като получава благословия от баща си, отпътува към Калифорния. Установявайки се, предусеща, че баща му е починал и решава, че духът му се е вселил в гигантския дъб, под който ще построи къщата си. Дървото става и олтар за Джоузеф, неговата връзка със земята, негов закрилник, негов другар. Останалите трима братя Уейн, заедно с деца и съпруги, също се местят в долината Нуестра Сеньора и всички заедно изграждат стопанство, което да устои на времето. Но научават най-суровия урок –  природата не може да бъде овладяна, опитомена или обуздана.\nТака резюмирана книгата може да ви изглежда скучновата, но определено “Към един незнаен бог” има много по-дълбок смисъл с метафорите, алегориите и препратките, които е заложил Стайнбек. Действието и развитието са линейни и последователни – сезон след сезон, раждане, смърт. Но сюжетът е пълен с неразкрити, но мощни сили, по-големи от самите нас. С описанията на пейзажа, на природата, на животните, на емоционалния свят и оскъдния диалог, Стайнбек всъщност изгражда цяла вселена, събрана в 224 страници. Но пък как ги къдри тези описания само… Като приказка, все едно си там!\nВ центъра на този свят е Джоузеф Уейн – не е най-голeмият от братята, но той е патриархът по волята на баща им, вдъхващ доверие, уважаван, сякаш всичко и всички просто гравитират около него. Любовта му е всеобхватна, той не дели никого и нищо – мъже, жени, деца от всички раси и племена, не раздава наказания, не осъжда. Но духът на Джоузеф е изконно свързан със земята, нейните реки, долини и диви животни, пръстта. Това е и дълбокият смисъл на “Към един незнаен бог” – метафорично представените противоречиви идеологии на езичеството и християнството и последствията върху същността на човек. Джоузеф олицетворява езическото, мистичното – преклонението към земята, почитането на дървото, поднасянето на дарове, опитващ се да контролира естествените сили и да се слее с тях. Брат му Бъртън е библейското – ревностен християнин, живее по закона на Светото писание и всичко извън него е зло, което разяжда човека. Отец Анджело пък е някъде по средата – божи човек, мъдър католически свещеник, който обаче разбира, че не можеш толкова яростно да се противопоставяш на човешката природа и не може да отричаш корените си.\nНо земята знае своето – кога да дава и кога да отнема. Храна, вода, дъжд и слънце – неща, които приемаме за даденост, но отнемат ли ги, няма живот. Докато в определен период от време Джоузеф се наслаждава на просперитета в стопанството, размножаването на животните, плодородната земя и дъждовете, вярвайки че всичко това е благодарение на благословията на баща му, в следващия сушата задушава живота. Той е принуден да изпрати добитъка с брат си в търсене на място за паша, да изостави фермата и да се качи високо в планина при последния останал извор на живот. И решава, че именно от него зависи спасението.\n“Към един незнаен бог” всъщност може да се приеме като разказ за морала, за доброто и злото, за непознатия бог, който всеки от нас призовава, който всеки от нас открива в различни неща спрямо своя мироглед, но е и история за нелогичната и пагубна преданост, която унищожава. Когато четете, вероятно, около две-три глави преди края сами ще се досетите какъв ще е той. Може би и за Стайнбек, и за нас като читатели това е единственият естествен и възможен завършек.\nКнигата би могла да се приеме като притча или мит, би могла и да обиди вярванията на някого. Но е изключително интересно да видим начина, по който Стайнбек препредава различните идеи за вярата и сблъсъка между тях. Вероятно хора, които са нямали близък досег с природата, не биха могли да разберат голяма част от книгата, но могат да се насладят на писателското майсторство.\n \n\nОценката ми за книгата в Goodreads:\n⭐⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 4 out of 5.\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Колекционерът” от Джон Фаулз",
        "date":"2021-01-21T08:10:00+00:00",
        "content":"\n\n“Тя никога не разбра, че за мен беше важно притежаването. Да я имам, това ми беше достатъчно.”\n\nИмам книгата “Колекционерът” от Джон Фаулз от доста години и някак си я бях позабравила. След като я прочетох, пък си припомних, че бях гледала великолепна постановка в Театрална работилница “Сфумато” с подобен сюжет – “Тигърът”, пиеса на Мърей Шизгал. \nХората казват, че любовта е най-голямата лудост и си готов на всичко за нея, но на какво си способен, за да принудиш някой да се влюби в теб?\nФредерик Клег е самотен чиновник и колекционер на пеперуди, който трудно се разбира с хората. Тайно е влюбен в студентката по живопис Миранда Грей, която в неговите очи е недосегаема и никога не е събирал смелост дори да се запознае с нея. Ненадейно Фредерик спечелва от лотарията голяма сума. Това му позволява да напусне работа, да изпрати леля си, която го е отгледала, на екскурзия, да купи къща. И в този момент любовта му към Миранда се превръща в мрачна обсесия – той планира да я отвлече и да я задържи в избата на стара вила, която купува, докато тя го опознае и не се влюби в него. \nЛично на мен много ми хареса стила на Фаулз и макар да пише за нещо наистина мрачно, го прави някак деликатно и не се стреми на всяка цена на шокира читателя. Отдадено е много голямо внимание на промяната и развитието на героите, както и върху техния мисловен процес – опознаваш Фредерик и Миранда, ставаш свидетел на всяка тяхна стъпка и си наблюдател на разгръщането на сюжета. Самата книга е разделена на няколко части, разказана от гледни точки на Фред и Миранда поотделно.\nИзключително майсторски е представена психологията на героите и може би това е най-силната страна на “Колекционерът”. От една страна Фредерик се дистанцира от самия себе си като оправдава действията си, защото е от любов; никога не би наранил Миранда, но все пак я отвлича и затваря в мазе; настоява, че не е способен да извърши престъпление, но го планира изключително внимателно. Всичко плътско го отблъсква, смята го за мерзост, но не приема за нещо лошо, че мисли за това или че тайно снима двойки. Клег е мил към Миранда, обгрижва я, купува ѝ храна, дрехи, книги. Според него това дори не е отвличане, това е форма на опознаване и младата студентка трябва да се чувства в пълна безопасност с него. Фред е методичен и много спокоен в действията си и във всеки един момент читателят очаква той да избухне. А това се случва след като Миранда използва своята сексуалност.\nОт друга страна, експресивната Миранда често мени настроенията си – или е прекалено агресивна, или прекалено мила. В началото си мислиш, че го прави с цел да избяга, но в един момент започват да се прокрадват и други мисли в главата на читателя. Така както е представен Фред – интроверт, самотен, сдържан, без емоционална интелигентност, предизвиква по-скоро съжаление. И негова противоположност е младата, красива, интелигентна, задоволена в живота студентка, която на моменти е толкова язвителна, че те кара да не я харесваш особено. При мен се получи такъв сблъсък – макар да знам, че Клег извършва сериозно престъпление, някак си го оправдавам заради социалната изолация, в която обществото го е поставило. \nВъв втората част на книгата, обаче, нещата се преобръщат с тайния дневник на Миранда, представящ същите събития от нейна гледна точка. Младата студентка някак си е представена като стереотип на млад артист. Родена с възможности, за нея е лесно да не разбира хората без такива, да отхвърля липсата им на знания и вкус, да парадира със своя талант, интереси и познания, като в същото време презира именно висшата класа, намирайки ги за сноби, мързеливи и скучни. Но четейки, разбираме, че Миранда е просто 20-годишна и наивна, имаща собствените си идеалистични претенции, вярвайки, че е права за всичко, влюбена в застаряващ художник, приемайки неговото мнение за свое и водейки се по него. И знаем, че това ще се промени с годините. Но хваната в плен, тя е принудена да порасне по-бързо и наблюдаваме как Миранда се самоанализира и достига до изводите за живота.\nВ “Колекционерът”, обаче, до голяма степен се засягат и социални теми – неравенството между класите, насилие, изолация, лудост, дали финансовата стабилност прави живота по-пълноценен или пък ставаме по-безразлични към света. Точно по тази линия се противопоставят и двамата герои: Фредерик печели много пари, но е безразличен към всичко: изкуство, война, секс, семейство. Единственото нещо, което го вълнува поне малко, е мигновената красота и всичко, което иска да направи с тази красота, е да я притежава. За Миранда колекционерите са убийци на красотата, тя има своите утопични разбирани за живота – против насилието, всички да са образовани, всички да са равни, всички да са естети, но тя е родена в заможно семейство и средата я е изградила. \nА краят на книгата е просто майсторски – неудобен, потискащ, стряскащ, отблъскващ, запомнящ се. И ни напомня, че всеки от нас, в крайна сметка, е пленник на самия себе си. \n \n* Само да вметна: вероятно ще ви направи впечатление, че парите, с които разполага Клег не са толкова огромна сума в наше време, но книгата е издадена през 1963 година, съответно измеренията за богатство са съвсем различни.\nП.П: През 1965 година излиза филмът “Колекционерът” с Терънс Стамп и Саманта Ягър, който е по книгата. Той проследява по-важните моменти от сюжета ѝ и може да ви помогне да разберете неща, които не сте могли да си представите четейки.\n\n\nОценката ми за книгата в Goodreads:\n⭐⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 4 out of 5.\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Прах в прахта” от Тами Хоуг",
        "date":"2021-01-06T08:15:00+00:00",
        "content":"\n\n“Нима всеки от нас не таи някаква вина? Носим я с нас през целия си живот като баласт. Нещо, което да ни дърпа надолу и да ни пречи да протегнем ръка към истинското щастие. Тя ни напомня, че не сме достойни, дава ни извинение, когато се провалим.”\n\nВсе повече започвам да харесвам книгите към списанията на SBB медия – предимно са подбрани бестселъри на различни автори, на доста прилични цени са и лесно се намират. Недостатъците, които мога да отбележа е, че оформлението е доста обикновено (вижте само тази корица) и издаваните книги са от преди 10-15 години. Но за мен нямам никакво значение. Следя специално за трилъри или криминалета и съм събрала малка колекция от техни издания. \nОт нея е и “Прах в прахта” от Тами Хоуг. Като автор Хоуг ми беше напълно непозната, макар книгите ѝ да са с много добри отзиви. “Прах в прахта”  пък е втората книга от поредица за детективите Сам Ковак и Ники Лиска, но това в никакъв случай не възпрепятства четенето.\nНа пръв поглед обесването на Анди Фалън, млад и обещаващ полицай от вътрешния отдел, изглежда като самоубийство, но много бързо може да стане проблемно за полицейското управление. Анди Фалън е гей, разследващ възможна връзка на ченгета с жестокото убийство на друг гей офицер. Колкото повече Сам Ковак и Ники Лиска ровят в историята, макар официално случаят да е приключен, толкова повече застрашават себе си, а няколко часа преди погребението на Анди, баща му Майк е открит мъртъв. Дали се е самоубил от мъка, или е поредната жертва?\nХаресах стила на Тами Хоуг – действието беше последователно, вникваш в разсъжденията на полицаите, точно както трябва да е при разследване, има го и елемента на доброто-лошото ченге. Догадки, обрати, героите са изградени интригуващо. Изборът на заглавие също носи интересно значение – свързваме “прах в прахта” най-вече с погребения и преходността на живота, така че някак си заглавието ни води към същността на сюжета. В първия момент имаш усещането, че това не е повече от криминален роман за корумпирани ченгета, но се оказва, че всъщност е. Историята се усложнява с всяка изминала глава, и разбира се като всяка друга книга в този жанр, нещата не са такива, каквито изглеждат.\nСам Ковак е правдоподобен детектив, макар да сме срещали твърде често такива герои – полицай с над 20 години опит, самотен, два пъти разведен, много добър професионалист, които не признава заповеди и правила. Негов партньор е Ники “Тинкс” Лиска (имах малък проблем с фамилията, тъй като не можах да я приема на сериозно) – сравнена с Тинкърбел на стероиди, амбициозна, разведена с две деца, с изключително чувство за справедливост. Двамата са герои като всеки от нас, със своите недостатъци и проблеми, но в центъра на същността им са силно чувство за дълг и вина. Всъщност, вината беше и основният елемент в книгата. Можем да открием при всеки от героите: Майк Фалън съжалява, че е прогонил от живота си двамата си сина; Анди Фалън, че е предал баща си, разкривайки сексуалността си; лейтенант Аманда Савард изпитва вина, че е изгубила служител, който наистина харесва и крие тъмни тайни; Ковак и Лиска се чувстват виновни за личния си живот. Вината е обединяващият елемент между всички замесени в тази история, но дали ще могат да я изкупят?\nЧетейки, през цялото време си задавах въпросите кой кого предпазва, кой какво прикрива, и правех множество предположения. И така нещата ставаха по-объркващи – започват заплахите срещу Лиска, за да се откаже от разследването, важен информатор е пребит и изпада в кома, започва да излиза наяве неприязънта към хомосексуални полицаи в управленията, а някои от тях са и серопозитивни. Сюжетът се усложнява, а Сам и Ники не знаят на кого могат да вярват. Да, разследването приключва благополучно, но ще ви е трудно да разгадаете какъв точно ще е краят преди това. Бихте могли, обаче, да се досетите за някои разкрития, ако следвате уликите на Хоуг между редовете. \nМакар “Прах в прахта” да е увлекателен, интересен трилър с мистерия и обрати, много умело бяха вплетени лични, емоционални теми като: сексуалност, отмъщение, самота, лоялност, които са предадени със сериозността и достоверността, които заслужават. Но според мен, големият въпрос е: дали ненавистта и озлоблението към останалите всъщност не е омраза към самите нас?\n \n\nОценката ми за книгата в Goodreads:\n⭐⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 4 out of 5.\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Гората” от Харлан Коубън",
        "date":"2020-12-22T08:05:00+00:00",
        "content":"\nХаресах Харлан Коубън като писател и стил още с първата негова книга, която прочетох “Не казвай на никого”. Макар да имах проблем с края ѝ, си казах, че това няма да е последната книга от Коубън, която прочитам. Така и попаднах на “Гората”.\nПол Коупланд успява да се издигне в кариерата до изпълняващ длъжността областен прокурор на област Есекс в щата Ню Джърси. Вдовец, баща, уважаван и добър юрист, той се цели и към политическа кариера, но тя виси на косъм заради дело срещу богати студенти, обвинени в изнасилване. Животът на Пол се усложнява още повече, когато случайно или не, събития отпреди 20 години започват да излизат наяве отново –  по време на летен лагер, четири лагерници, в това число и малката сестра на Коуп, стават жертва на сериен убиец. Но дали сестра му не е все още жива след като мистериозно е убит мъж, който е едно от момчетата, станали жертви през онова лято? Пол започва да рови в историята заедно с Люси – младежката му любов от лагера, която вече две десетилетия е преследвана от същите призраци като Коупланд.\nВ “Гората” има няколко сюжетни линии, които се събират в една точка – Пол Коупланд. Убийствата се случват, докато той е нощен отговорник в лагера и не проверява лагерниците, макар да е задължен; онази вечер той е с Люси, дъщерята на собственика, чийто живот пропада, тъй като семействата на жертвите съдят баща ѝ и той губи всичко; родителите на Пол са имигранти от СССР и има намеци, че са били шпиони; бащата на един от студентите, които са съдени за изнасилване, заплашва Коупланд, че ще изкара “кирливите му ризи” и ще провали кариерата му, ако продължи с делото.\nБлагодарение на всички тези сюжети, обединени в едно, книгата е объркана, но интересна и в момента, в който си мислиш, че си отгатнал всичко, има нови разкрития и нови обрати. Но нещото, което според мен не може да очаквате от нея, е напрежение – да, действието се развива бързо, непрекъснато се разкрива нова информация, но ми се искаше да е по-мистериозно, отколкото е. Затова и бих зачислила книгата по-скоро към “криминалните романи”, отколкото към “трилъри”. Липсваше ми повече информация за случилото се в лагера, как лагерниците са прекарвали времето си, имало ли е конфликти, има ли някаква предистория – убийствата са единствено отправната точка и всичко започва оттам. Но големият въпрос е защо?! \nНякак си, за мен лично към края нещата се разводниха – герои, проблеми, решения, разкрити тайни. Много информация, но много малко надграждане и реални заключения какво, как и защо се е случило, а голяма част от сюжетните линии остават като фон. \nОсвен това, нещото, което забелязах и в предната книга на Коубън (а и явно си му е похват), е това, че дава множество погрешни следи на читателя, за да може краят да е изненадващ. В конкретния случай, за мен развръзката е по-скоро посредствена, за да е някак си неочаквана, но просто се оповестява какво точно се случва в самия край.  И то по-скоро изглежда доста нагласено. Но няма как да не отбележа, че стилът на писане на Коубън и изключително увлекателен. \nТрудно ми е да обобщя впечатленията си за “Гората”, защото както имаше интересни моменти, така и имаше големи пропуски в развитието на историята. Но в крайна сметка е увлекателна и не вярвам да съжалявате, ако я прочетете. Особено ако търсите нещо криминално, с елементи на трилър, но без стряскащи детайли.\n \n\nОценката ми за книгата в Goodreads:\n⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 3 out of 5.\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":[
            "\n A little of me says: ",
            "\n Iviana says: ",
            "\n A little of me says: "
        ],
        "comment-text":[
            "\nЗдравейте, беше ми интерсно да чуя мнение за тази книга, защот корицата е доста впечатляваща за хора, които обичат трилъри\n",
            "\nПривет, привет 🙂\nТова е корицата на изданието от 2015 година на SBB Media – до колкото съм виждала има и други издания, с други корици. Но да, конкретно тази корица носи асоциация за мрачен трилър, макар за мен “Гората” да е по-скоро криминален роман.\n",
            "\nБлагодаря много 🙂\n"
        ]
    },
    {
        "headline":"Когато книгите се превръщат в сериали (част 2)",
        "date":"2020-12-17T11:55:00+00:00",
        "content":"\nВ първата част на тази публикация споделих мнението си за сериали по книги, които съм гледала и съм чела. Тук пък споделям мнение за сериaли по книги, които само съм гледала и са ми направили впечатление, но пък не е късно да наваксам и с четивата.\n1. “Сивият кон” \/ The Pale Horse:\nМакар да не съм чела книгата от Агата Кристи с това заглавие (и ще поправя това), сериалът е великолепен. “Сивият кон” е минисериал, продукция на ВВС, и е чудесен пример за тъмна, мрачна обстановка, необясними на пръв поглед престъпления и елементите на свръхестествено. По време на двете серии непрекъснато ще се чудите дали трите вещици са отговорни за поредица от внезапни смъртни случаи или всичко има рационално обяснение?\n2. “Аз, вещицата” \/ The Discovery of Witches:\nМного приятен сериал за забранената любов между вещица и вампир, които се опълчват на могъщи фамилии и нарушават хилядолетни правила, за да запазят връзката си. За сега има само един сезон (по първата книга), но през 2021 се очаква и вторият. Магия, свръхестествено, кланове, вражда и любов – неочаквано за мен самата, ме заинтригува. \n3. “Другият” \/ The Outsider:\nПубликата беше много скептични, когато се разбра, че HBO ще прави минисериал по едноимената книга на Стивън Кинг. Но много скоро след излизането на два-три епизода, съмненията останаха на заден план. Мрачна, криминална драма с елементи на ужаси и свръхестествено. За мен беше изключително интересно да проследя историята, макар понякога да не можех да разбера какво става – това вероятно беше така, защото ми липсваше основата от книгата. \n4. “Големите малки лъжи” \/ Big Little Lies\nСъздаден по книгата на Лиан Мориарти, сериалът проследява живота на пет майки, които се борят със своите проблеми зад фасадата на бляскавия си живот – изневери, насилие, финансови измами. Ескалацията на всичко това ги довежда до жестоко убийство.\nГлавните роли са дадени на Рийз Уидърспун, Никол Кидман, Зоуи Кравиц, Лора Дърн и Шайлин Удли, а актьорскияt състав се допълва от Александър Скарсгорд, Адам Скот, Джеймс Тъпър и Джефри Нордлинг. Сериалът има два сезона, но според мен истински си заслужава само първият. Вторият е по-скоро допълнение как се развиват героите, но за мен не носеше същия заряд.\n5. “Аз съм нощта” \/ I am the night\nТова е криминален сериал по мемоарите на Фауна Ходел, макар да има и художествена измислица. Историята започва, когато Фауна е тийнейджърка. Тя е изоставена от истинската си майка като бебе и израства в сегрегиран квартал на афроамериканци, мисляйки си, че е от смесена раса. Постепенно тя започва да разкрива факти от миналото си, благодарение на журналиста Джей Сингълтери, които водят до зловеща история на холивудски гинеколог, свързан с убийството на “Черната далия” – жестоко убийство през 1947 година, което не е разкрито и до днес.\n6. “Дес” \/ Des: \nТова е минисериал за небезизвестния сериен убиец Денис Нилсън, убил най-малко 12 мъже между 1978 и 1983 година. Това е и една от най-зловещите, реални криминални истории във Великобритания. Актьорът Дейвид Тенант се превъплащава в образа на Дес и трите серии проследяват развитието между залавянето и осъждането му. Сериалът е по романа на Браян Мастърс “Да убиваш за компания” (Killing for Company: The Story of a Man Addicted to Murder), който не е издаден на българския, но съм си поставила за цел да издиря. \n7. “До толкова съм сигурен” \/ I know this much is true\nСемейна сага, която проследява паралелно живота на двама братя близнаци Томас и Доминик Бърдси, в ролята на които влиза Марк Ръфало. Историята проследява етапите им на живот като отправната точка е настоящето. Томас страда от шизофрения, а Доминик се бори да спаси живота на брат си. Благодарение на ретроспекцията проследяваме предателствата, чувството за вина, саможертвите и прошката, които свързват братята през целия им живот. А Марк Ръфало в брилянтен! \nНе мисля, че книгата на Уоли Ламб със същото заглавие е издадена на българския, макар да е от 1998 година. И силно се надявам някое издателство да се заеме със задачата. \n \nВярвам, че понякога всеки от нас има моменти, в които не му се чете, и е по-лесно да се потопи в света на сериалите. Понякога пък нямаме желание да купуваме нова книга, ако не сме сигурни, че ще ни хареса и тогава сериал по нея може да ни даде тласъка. Понякога просто имаме нужда да се разсеем с книга или сериал. На мен изолацията през тази година ми помогна да наваксам и с двете.\nА вие имате ли си любима книга, която се е превърнала в сериал?\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Мрак” от Джилиан Флин",
        "date":"2020-12-11T08:12:00+00:00",
        "content":"\nСтанах почитател на Джилиан Флин още от първата нейна книга, която прочетох – “Не казвай сбогом”. После продължих с “Отворени рани” и сега дойде ред на “Мрак”. \nКогато Либи Дей е на седем, майка ѝ и двете ѝ сестри са убити в жертвоприношение на Сатаната. Либи е единствената оцеляла и свидетелства, че за престъплението е отговорен брат ѝ Бен. Двадесет и пет години по-късно, членове на таен клуб, обсебени от прословути престъпления, откриват Либи и я използват, за да научат подробности около убийствата, чрез които се надяват да оправдаят Бен. Но тогава тя започва да си спомня подробностите…\nИма нещо особено мрачно в историите на Джилиан Флин, което тя изключително умело успява да пренесе върху страниците. И не всичко се свежда до разказа “за едни лоши хора, които правят много лоши неща”. Флин притежава финес да описва и да разказва за зловещи деяния, макар да знам, че това звучи парадоксално. Понякога дори се чудя какво се случва в главата на писателката, че толкова майсторски създава герои, които са толкова зли, извратени и ментално нестабилни? Дали пък Флин не ни показва най-лошото от най-лошото в човешката природа?\nНо случаят с “Мрак” е малко по-различен. Книгата на пръв поглед обрисува възхода на Сатанизма и какво причинява това течение на подрастващите, но пластовете са много повече. Всъщност, преклонението пред Дявола е по-скоро простото обяснение за страничния наблюдател какво обединява отритнатите, нехаресваните, аутсайдерите. И това е причината за убийствата във фермата на семейство Дей, но само на пръв поглед. \nИсторията и случилото се се представя от гледната точка на героите Либи, Пати и Бен Дей, и според мен това е една от най-силните страни на Флин като писател – способността ѝ да представи всеки един от персонажите изключително детайлно поотделно, но и като едно цяло. Разказите на Пати представят трудностите да се запази семейната ферма, докато се отглежда сама четири деца; Бен разказва историята на проблемния тийнейджър, който попада в лоша компания. Всичко това обрисува картина на мрачен живот, на отчайваща бедност, семейно насилие и изоставяне, които характеризират живота във фермата преди убийството. \nНаистина в “Мрак” всичко е в черно. Няма щастлив край, няма победители, няма щастливи семейства. Образът на Либи Дей е по-скоро събирателен за хората, преживели толкова зловеща травма – макар вече да е възрастен човек, дълбоко в себе си е все още онова дете преди убийствата. Тя не може да се грижи за себе си, никога не е работила, тъй като цял живот разчита на дарения. И колкото повече си припомня за събитията от преди 30 години, толкова повече се завързва сюжета. \nЛиби е в ролята на разказвач през повечето време, но Лайл, от клуб “Убийства”, е по-скоро медиумът между читателя и Дей – той води и двете страни до определени заключения и им предоставя сведения в целта си да спаси Бен. За мен лично, по-скоро главният герой в историята е Бен Дей – объркан, странен, израстнал само с жени, той иска да бъде мъжа в къщата, който е липсвал растейки, силно вярва, че ще има собствено щастливо семейство, каквото реално не е имал. От една страна можем да приемем, че Бен е в ролята на жертвения агнец, изкупителната жертва, само защото е беден, непопулярен и мечтае да бъде обичан. Мечтае да бъде повече. Но от друга страна, в същността му се крият мрачни тайни, за който читателя може само да прави догадки.\nДжилиан Флин не просто пише целенасочено за мрачни, драматични събития и объркани хора, за да е интересен трилърът, прави го органично. Развитието е постепенно, а Флин набляга на детайлите, които хем те объркват, хем те привличат. Книгата е изключително многопластова и те превежда през най-мрачните кътчета на престъпление, което белязва всички. \nМакар да знаеш накъде клонят везните, не знаеш какво точно ще се случи. Прелистваш страница след страница и вече имаш какви ли не теории. Обрати, разкрития, множество герои, които имат мотиви за убийство, престъпления, потиснати спомени, всичко това ви очаква в “Мрак”. Има толкова много да се говори за тази книга, но не мога, защото ще разкрия края, а той си е достатъчно изненадващ. И ви гарантирам, че няма да оставите “Мрак”, докато не разберете как завършва. \nП.П: През 2015 година, книгата е екранизирана с участието на Чарлийз Терон, Кристина Хендрикс, Никълъс Холт и Клоуи Грейс Морец, и филмът е доста добър. Може би защото самата Джилиан Флин е сценарист. Та, накратко, заслужава си гледането, но първо прочетете книгата 🙂 \n\nОценката ми за книгата в Goodreads:\n⭐⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 4 out of 5.\n\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Последният сеанс” от Агата Кристи",
        "date":"2020-11-25T08:16:00+00:00",
        "content":"\n\n“Аз също вярвам в силата на суеверието – една от най-могъщите сили, които светът някога е познавал.”\n\nМакар да съм голям почитател на Агата Кристи, рядко я споменавам в блога. Имам си особен сантимент към нея, затова се и зарадвах, когато излезе “Последният сеанс”. \n„Последният сеанс“ от Агата Кристи е сборник от 14 разказа, всеки от които смесица от свръхестествено и мистериозно. Някои от историите дори включват популярните Еркюл Поаро и мис Марпъл.\nНаистина много ми се искаше да харесам разказите – взех си книгата с голямо желание, корицата е прекрасна (дори е релефна), но като цяло по-голямата част от историите, които са включени, са или прекалено кратки, или недостатъчно доразвити за моя вкус. Разбира се, вярвам, че много зависи и от самия човек, който ги чете и неговият праг на страх и суеверност (ако мога така да се изразя). Предполагам, че във времето, в което са писани разказите, са били ужасяващи, но не би могло да се каже същото в днешно време. Та, имах силното желание разказите да са по-добре подбрани и да са малко по-мистериозни. \nДруго нещо, което ми направи впечатление е, че сякаш не четях Агата Кристи. При някои разкази останах с усещането за бързо скалъпени истории, които свършват внезапно – ако не знаех, че са писани от “първата дама на криминалния жанр”, никога не бих го и предположила. \nНо въпреки моята критика, “Последият сеанс” е интересен сборник, особено, ако не сте чели разкази на Кристи. Бих подложила свръхестественото в разказите на съмнение, както е направила и самата писателка, но бих казала, че книгата е подходящо четиво за юноши, които биха харесали малко мистика и загадки. Все пак, в “Последният сеанс” има истории, които са си типични за Кристи и те включват Еркюл Поаро и мис Марпъл, както и например “Загадката на синята ваза”, “Огледалният образ” (убедена съм, че съм го чела и преди, но не можах да се сетя къде точно) и “Странният случай с Артър Кармайкъл”, а най-добрият за мен беше “Къщата на славеите”. Тези няколко разказа, според мен, оправят цялостното впечатление. \nНо ето и моята оценка разказ по разказ:\n“Последният сеанс”: ★★\n“Огледалният образ”: ★★★\n“SOS”: ★★\n“Загадката на египетската гробница”: ★★★\n“Храмът на Астарта”: ★★★\n“Къщата на славеите”: ★★★★\n“Загадката на синята ваза”: ★★★\n“Странният случай с Артър Кармайкъл”: ★★★\n“Синият здравец”: ★★★★\n“Зовът на крилата”: ★★\n“Стадото на Герион”: ★★★★\n“Червеният сигнал”: ★★\n“Куклата на шивачката”: ★★\n“Чудовището на смъртта”: ★★\n\nСредната ми оценка за книгата в Goodreads:\n⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 3 out of 5.\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"Когато книгите се превръщат в сериали (част 1)",
        "date":"2020-11-18T08:17:00+00:00",
        "content":"\nИстината е, че предпочитам да гледам сериали, отколкото филми и доводите ми са няколко. В сериалите има време да се разгърне по-голяма част от историята, има време за повече развитие на сюжет и герои, а и епизодите са средно между 30 и 60 минути, което за мен е голям плюс, защото бързо ме хваща съклет. \nИма и едни по-специални филми и сериали за мен и това са тези, заснети по книга. Въпреки че съм по-скоро скептична относно пълнометражните филми от този вид, тъй като в повечето случаи се пропуска голяма част от историята и ме карат да възкликвам яростно: “Но в книгата не беше така!”, сериалите ми се струват по-правдободобни от сценаристка гледна точка. Макар да пропуснах истерията около “Игра на тронове” и така и да не съм гледала, нито чела книгите (нямаше как да не спомена този феномен), ето и няколко сериали, въз основа на книги, които изгледах и мога да направя съпоставка между екранизация и четиво. \n1. “Отворени рани” \/ Sharp Objects:\nКриминалната репортерка Камил Прийкър се завръща в родния си град Уинд Гап, за да разследва смъртта на две момичета. И докато се бори със собствените си спомени от детството, Камил започва да “рови” в историята и да разкрива сама факти, които карат местните да ѝ покажат, че не е добре дошла. И както самият град пази своите тайни, тя започва да разкрива такива и за своето собствено семейство. А колкото и надалече да бяга, Камил не може да се откопчи от влиянието на майка си Адора.\nНевероятен! Изключителен! Честно казано не мога да нахваля сериала. Придържа се много точно към книгата на Джилиан Флин, но актьорската игра на Ейми Адамс  е забележителна – наистина имаш чувството, че тази героиня е написана именно за нея. Не можах да повярвам, че това е същата актриса, която е изиграла пеещата принцеса Жизел. \n2. “Разказът на прислужницата“\/ The Handmaid’s Tale: \nАнтиутопия, която се развива в държавата Гилиад. Жените, които все още могат да раждат са просто средство за разплод, нямат права, а само задължения, те са вещи. Те са собственост на своя командир, а обществото е разделено на касти. Тази история ни е представена от първо лице от Фредова (Джун) – покорна прислужница, която изпълнява своя дълг да роди дете на Фред Уотърфорд. Именно нейният разказ ни помага да осъзнаем измеренията на този нов свят, упован на Библията, с нов обществен ред и цветово разделени прослойки. Но дали този свят има бъдеще?\nДобре, важно е да уточня, че само първи сезон се придържа към книгата на Маргарет Атууд, а всички останали са творение на сценаристите. Въпреки това, атмосферата, костюмите, порядките са пресъздадени изключително добре, без да се стараят да не отвратят чувствителните си зрители. Честно казано, след втори сезон, продължавам да гледам сериала от чисто любопиство, защото започна да се разводнява, но ще ми е интересно да видя какъв ще е краят.\n3. “Бьорнстад” \/ Bjornstad (aka Beartown)\nХокеят е всичко за жителите на Бьорнстад, сурово, малко, неприветливо място, чиято единствена надежда е играта с шайба –  живеят за нея и с нея. Жителите на града знаят, че хокеят е единственият начин да се измъкнеш от Бьорнстад, затова изискват прекалено много от младите играчи – ако не ставаш за хокеист си никой. Докато Петер Андершон, бивш професионалист в НХЛ, се завръща в малкото градче и не дава надежда на жителите и играчите, че ще прославят името на “Града на мечките”.\nИмам особени симпатии към Фредрик Бакман и героите от Бьорнстад. Първият сезон на сериал се придържа и към първата книга със същото заглавие като проследява историята и събитията, но определено не останах впечатлена. Вяло са отразени всички герои, които имат място в историята, не откриваш връзките, едно претупано, никакво ти се струва. Направо си беше голямо разочарование за мен. Наистина, прочетете книгите – от така направения сериал нищо няма да разберете.  \n4. “Ще изчезна в мрака” \/ I’ll be Gone in the Dark:\n“Ще изчезна в мрака” е документална поредица от шест епизода, по едноименната книга на журналистката Мишел Макнамара, решена да открие „Убиеца от Златния щат“, тероризирал Калифорния в края на 70-те и началото на 80-те.\nИ сериалът, и книгата проследяват личното разследване на Мишел Макнамара, чрез което тя търси отговора на въпроса кой е „Убиеца от Златния щат“. И двете като информация се препоркриват до много голяма степен, но поредицата дава завършек на историята. Тъй като Мишел Макнамара умира през 2018 година преди да разкрие психопата, в сериала са включени нейни домашни записи, интервюта със съпруга ѝ и най-важното – интервюта с жертвите, които най-после могат да продължат с живота си след като виждат насилника си в съда.\n5. “Къща от карти” \/ House of Cards: \n6-те сезона проследяват политическата кариера на политика от Демократическата партия на САЩ Франсис Ъндърууд от председател на парламентарната група на партията в Камарата на представителите, през вицепрезидент, до заемането на поста Президент на Съединените щати.\nСериалът е въз основа на трилогията на Майкъл Добс. И макар сериите да ни представят политическата система в САЩ, а книгите във Великобритания, сериалът е изключителен (може би, ако не броим последния сезон). Кевин Спейси и Робин Райт са истински титани, а ако искате да разберете принципите на политиката, или по-точно липсата на такива, то “Къща от карти” сериалът е истински пътеводител.\n6. “Свидетел на обвинението” \/ Witness  for the prosecution:\nКогато Ленърд Воул е обвинен в убийството на светската дама Емили Френч, неговият адвокат Мейхю се вкопчва в надеждата, че този човек наистина е невинен, както твърди. Алибито може да се осигури от съпругата на Ленърд Ромейн, но във всичко това има уловка.\nУра за екранизациите на историите от Агата Кристи, макар понякога критиците да не се изказват особено ласкаво за тях. Актьорският състав на “Свидетел на обвинението” се състои от Тоби Джоунс, Андреа Райзбъро, Били Хоул, Ким Катрал, а екранизацията на ВВС предава истинската атмосфера на класически трилър от Агата Кристи.\n7. “Азбучни убийства” \/ The ABC Murders\nОтново книга на Агата Кристи, преобразена в минисериал. \nЕркюл Поаро се напреварва с убиеца, наричащ себе си A.B.C. Великият детектив получава писма като във всяко е посочена датата и мястото на всяко следващо убийство. A.B.C. действа по азбучен ред и до всяка жертва поставя железопътен справочник на изданието ABC. А Поаро започва да се съмнява в собствените си способности дали ще може да разкрие самоличността на ловкия убиец.\nДобра английска екранизация, но имаше нещо, което ми липсва – не успях напълно да усетя духа на Агата Кристи, а и ми беше трудно да възприема Джон Малкович в ролята на Поаро. Не открих есенцията на историята, която се съдържа в книгата, но все пак добър опит.\n8. “Смъртоносно бяло” \/ Lethal White\nСериала, направен по книгата на Робърт Галбрайт, ни превежда през поредния сложен криминален случай, с който са се заели частният детектив Корморан Страйк и партньорката му в разследванията Робин Елакот.\nДвамата са наети от министър в британското правителството, станал жертва на изнудване. Междувременно, към Страйк се обръща за помощ и душевно неуравновесен младеж, който твърди, че преди много години е станал свидетел на убийството на дете в имението на въпросния министър. Корморан и Робин осъзнават, че всичко е свързано – пари, власт, почти законен бизнес, убийства и мрачни семейни тайни, но трябва да действат много предпазливо, докато не разкрият истината.\nЕкранизацията е добра, защото се придържа към самата книга и сюжетът е разпределен в 4-ри епизода. Разбира се, малко е трудно да предадеш всичко от книга с 688 страници в общо 4-ри часа, но екипът се е справил добре. Може би, краят е малко набързо и не стават ясни важни детайли от миналото, за да се стигне до развръзката, затова моята препоръка е да прочетете самата книга. Защото наистина най-интересното е финалът.\n \nИзброените сериали не са подредени като класация или предпочитания, но и аз имам своите любимци като “Отворени рани” и “Къща от карти”.\nПланирала съм и втора част на тази статия, в която да напиша няколко думи за сериали по книги, които са ми направили добро впечатление, но не съм чела книгите.\nА вие кои сериали по книги сте гледали?\n \n \n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":[
            "\n Стоян says: ",
            "\n i.gicheva says: "
        ],
        "comment-text":[
            "\n“Игра на тронове” – сериалът май беше по-добър, защото на романите прекалено много им личеше, че са писани за обем (=хонорари), и без идея как ще завърши цялата история от взаимно раздалечаващи се нишки.\n“Вещерът” – приятен сериал, макар и с леко бутафорен на моменти вид. А книгите дори не смея да ги започна, вече се плаша от обеми.\n“Бош” – като сериал изглежда доста по-постен, в сравнение с разкоша от книгите, по които отдавна припадам.\n“Шерлок” – няма никакви шансове сериалът с Бенедикт Къмбърбач и Мартин Фрийман да бъде надскочен някога от друга версия! Феноменален като игра, режисура, заснемане, начин на поднасяне на размишленията и събитията и дори приятно модерен. Някои моменти вероятно трябва да се гледат по няколко пъти, за да може човек да схване всички пластове. Книгите няма да ги коментирам, те са просто класика.\n“Кости” също е приятен сериал, стига човек да претръпне към работата на патоанатомите. Книгите на Кати Райкс пък са още по-прелестни, героинята и обкръжението ѝ имат собствен чар, а личната история винаги е приятно допълнение.\nМай само за тези се сещам на първо четене.:)\n",
            "\nХа, не знаех, че “Кости” е по книги! Харесвам сериала, макар понякога да ми идва в повече повторението на разкриване на случаите и “свръхестествената” техника, но определено ще потърся и книгите 🙂 \nИ като цяло – много благодаря за препоръките!\n"
        ]
    },
    {
        "headline":"“Ще изчезна в мрака” от Мишел Макнамара",
        "date":"2020-11-03T08:18:00+00:00",
        "content":"\n\n“Това доказваше, че във всеки от нас се крие по един Шерлок Холмс, който вярва, че ако разполага с достатъчно улики, ще успее да разреши загадката.”\n\nВинаги съм проявявала голям интересен към криминални истории, разследвания и особено към документални филми за истински престъпления и серийни убийци. Ето защо бях заинтригувана и от сериала на HBO “Ще изчезна в мрака”, посветен на разследването и написването на книгата, а точно в този момент книгата беше издадена и на български език. Честно казано, нямах представа коя е Мишел Макнамара, но това, че една жена с нездраво любопитство и мания да открие кой се крие зад названието “Убиеца от Златния щат”, разрешава случая е чутовно. \nЕдин неизвестен психопат, нападал, убивал и изнасилвал в продължение на 10 години. Тероризирал Калифорния в края на 70-те и началото на 80-те. Най-добрите полицаи са търсили доказателства и са опитвали да разкрият самоличността на насилника. Без успех. Тридесет години по-късно Макнамара започва да събира факти, улики, доказателства, архиви, сведения и на свои ред се опитва да свърже точките, за да открие на всяка цена кой се крие зад маската за ски. Споделя с целия свят своите открития в блога си “Дневник на криминалните престъпления”, а след това решава да събере всичко в книгата “Ще изчезна в мрака”. \nГрандиозното в начинанието на Мишел Макнамара не е нейната обсебеност от “Убиеца от Златния щат”. Не и това, че манията ѝ я довежда до фатален за нея край. Затова и разследването ѝ е довършено от нейния съпруг, актьора Патън Осуолт, от писателя Пол Хейнс и журналиста Били Дженсън. Значителното е, че един обикновен човек полага неимоверни усилия да намери отговорите сам за себе си. “Ще изчезна в мрака” е впечатляващ пример за разследваща журналистика, макар да имате чувството, че по-скоро четете измислена история на база документални факти, както например при “Хладнокръвно“. \nНо всичко описано е самата истина. 13 убити, 50 изнасилени, 120 ограбени. Хиляди страници архиви, сведения, показания, догадки. Престъпления в няколко окръга, липса на ДНК анализ и 9 прозвища, измислени от полиция и общественост, за един и същи човек.\nМишел Макнамара е в центъра на тази книга – интелигентна и особено проницателна жена, която посвещава цялото си време да проследи “Убиеца от Златния щат”, прозвище, което тя самата му измисля. Да, тя представя всичко като хроника, но стилът ѝ е удивителен – макар да четеш за толкова тежки престъпления, нейният разказ те увлича, препредадена е цялостната картина толкова детайлно, че все едно си там. Макнамара събира данни, преправя интернет сведенията, изравя и комплектува документи, свързва се с жертви и разследващи, и описва прилежно цялата тази информация. И ти си рамо до рамо с Мишел, анализирате доказателствата и изграждате психологически профил на убиеца. Междувременно обаче опознавате и самата Мишел. Тя не спестява подробностите и за самата себе си – какво я тревожи, какво мисли, какви несигурности изпитва, какви са отношенията с родителите ѝ, със съпруга ѝ. Четейки вероятно ще си помислите, че е лоша майка, съпруга или дъщеря, че е егоистична, че това разследване се е превърнало в болестна фиксидея. Може и така да е, но всичко, което журналистката е направила е забележително. \nНяма как да не отбележа и някои недостатъци на книгата – има прескачане напред-назад в годините, което на моменти обърква, но според мен идеята е да се направи паралел; част от разказите и сведенията са сглобявани от черновите на Мишел или довършвани от екипа, издал книгата, така че стилът на места се различава; наративът може и да ви дотегне, защото се предава предимно информация в непряка реч; голяма част от информацията в книгата се препокрива със сериала и се получава повторение (не съм си мислила, че ще роптая срещу цялостното придържане на сериал към книга, но все пак сериалът дава по-пълна картина, тъй като са включени интервюта с жертвите).\nВъпреки това, книгата си заслужава дори от чисто любопитство. Защото ни показва, че в днешно време всички ние бихме могли да вложим естественото си любопитство в посока да помагаме за разрешаване на проблеми, дори и на престъпления. Показва ни един съвременен труд на разследващата журналистика, който се разравя в много неизвестни и накрая открива отговорите.\n \nП.П: След смъртта на Мишел Макнамара през 2016, трудът ѝ не е забравен и разследването продължава, въз основа на нейните открития. Същата година ФБР обявява, че подновява разследването. Книгата е издадена две години по-късно и два месеца преди да се установи кой е “Убиеца от Златния щат”. На 25.04.2018 година полицията арестува 72-годишния Джоузеф Джеймс ДиАнджело, бивш полицай от Калифорния, и му повдига шест обвинения за убийство първа степен. През август 2020 година, ДиАнджело получава няколко доживотни присъди без възможност за условно освобождаване.\n\nОценката ми за книгата в Goodreads:\n⭐⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 4 out of 5.\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    },
    {
        "headline":"“Котка сред гълъби” от Агата Кристи",
        "date":"2020-10-20T07:20:00+00:00",
        "content":"\nТази година отбелязваме 130 години от рождението на Агата Кристи – първата дама на криминалния жанр. Като тийнейджър прочетох “Убийство в Ориент експрес”, “Алиби” и “Убийство на игрището за голф”, и завинаги станах неин почитател. За мен Агата Кристи е авторът, към когото се връщам, когато не съм в добра кондиция или не откривам нищо ново за четене – просто е истински майстор. А личните ми фаворити остават “Смърт край Нил” и “Свидетел на обвинението”. Все пак Кристи е известна именно с романите, които и аз съм чела. Затова реших да се “запозная” с една от нейните не толкова популярни творби – “Котка сред гълъби”.\nВ известното и престижно девическо училище “Медоубенк” започва новата учебна година. Докато директорът мис Хонория Булстрод обмисля да се пенсионира и умува за варианти коя да е нейната наследница, е извършено убийство. Полицията започва разследване, търси мотивите, но убиецът извършва ново престъпление. Една от ученичките започва да подозира какво точно се е случило и решава да потърси знаменития детектив, защото единственият, който може да разреши заплетения случай, е Поаро.  \nВ началото имах чувството, че това не е книга на Агата Кристи, но пък много приличаше на нейния стил, но сякаш не беше нейният. Общо взето, чувствах се объркана. Не мога конкретно да обясня защо беше това усещане, но нещо в повествованието не ми се струваше особено интригуващо. След първоначалното ми колебание, за пореден път осъзнах обаче, че е истинско удоволствие да четеш повествованието на Агата Кристи – описателно, увлекателно, майсторски разгърнато. Все пак личеше, че ще се случи нещо, защото действието е на международно ниво, а и е книга за Еркюл Поаро. \nИ почти се оказах права – докато революцията в Рамат и издирването на скъпоценни камъни за мен по-скоро беше на заден фон, за да се навлезе в историята, съм малко скептична да кажа, че книгата е за разследване на Поаро. Детективът се появява едва накрая, за да намери отговорите и разреши убийствата в няколко страници. Да, никой от почитателите на Кристи не се съмнява в гениалността на белгиеца, но някак си нямаше да се усети разлика, ако полицията сама беше разкрила убиеца и той не беше включен. Интересен факт е, че “Котка сред гълъбите” е една от последните книги, включваща Поаро. Може би затова изглежда като че ли писателката е отегчена от прословутия си герой и сякаш е искала да го споменава по-малко. \nПочувствах се странно от факта, че започнах много рано да предполагам накъде точно ще се развие сюжетът. Странно, защото все пак чета книга на Агата Кристи. Вярвам, че така се е случило и при много, много голяма част от читателите – преди обяснението на Поаро ще подозирате къде са скрити скъпоценностите и защо местопрестъпление е именно мястото описано в книгата, но може би няма да предполагате кой точно е убиецът – а може би ще, ако сте по-внимателни и проницателни. И все пак, няма да се изненадате. Сякаш си крачка пред всички останали, което е чудното в случая, защото обикновено Еркюл Поаро е една крачка пред теб като читател. \nЯсен сюжет, няколко сцени с ретроспекции тук-там, интересно представени герои. И макар историята да не е толкова завладяваща, можем само да се наслаждаваме, четейки диалозите и разказа на Кристи – много малко писатели биха могли да я надминат (поне по мое мнение). Има някаква сила в книгите на първата дама на криминалния жанр, която те кара въпреки всичко да ги харесаш.\nЗащото дори и при всички недостатъци, книгата е приятно и леко четиво особено за дъждовни, есенни следобеди. \n\nОценката ми за книгата в Goodreads:\n⭐⭐⭐\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nRating: 3 out of 5.\n\n\n\n \nShare this:Click to share on Facebook (Opens in new window)Click to share on Pinterest (Opens in new window)Click to share on Tumblr (Opens in new window)Click to share on Twitter (Opens in new window)Click to share on LinkedIn (Opens in new window)Like this:Like Loading...\n\nСвързани\n Книги ",
        "comment-author":null,
        "comment-text":null
    }
]